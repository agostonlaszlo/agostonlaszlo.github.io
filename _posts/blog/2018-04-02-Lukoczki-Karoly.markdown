---
layout: post
title: Interjú Lukoczki Károllyal - a legesélyesebb ellenzéki jelölttel Rákosmentén
date: 2018-04-02 19:00:00.000000000 +00:00
author: agoston_laszlo
excerpt: Minden felmérés azt állítja, Lukoczki Károlyra kell szavaznom Rákosmentén, ha változást akarok. Úgy döntöttem, kérek tőle egy interjút.
categories: blog
lang: hu
image: http://agostonlaszlo.hu/images/lukoczkikaroly.jpg
tags: [demokrácia]
---
Ülök a pesti úti McDonaldsban Rákoskeresztúron és Lukoczki Károlyra, az ellenzék legesélyesebb jelöltjére várok. Minden mérés - még a Jobbikos is! - azt hozta ki, hogy rá kell szavaznia a kormányváltást akaróknak a kerületben. Életemben nem hallottam róla. Arra is kváncsi voltam, miért nem hallottam róla... Gondoltam kérek tőle egy időpontot.

**-- Nem gáz egy kommunista utódpárt jelöltjének lenni 2018-ban?**

-- A történelmünk adottság, amivel együtt kell élnünk, de a mai MSZP-t nem tartom annak. Az MSZMP szellemi jogutódja a Munkáspárt lett. Mi egy liberális, szociáldemokrata értékrendet képviselő párt vagyunk.

**-- Azért ha csak Horn Gyulára gondolok... elég sok "régi motoros" került az új logó alá is...**

-- Ahogyan az összes többi pártba is. De a rendszerváltás egyébként sem "a régi" porrá rombolásáról és eltörléséről kellett volna, hogy szóljon, hanem a teljes, rendszerszintű újraszerveződésről a régi pozitívumainak megtartásával. És legyünk őszinték: ma nem az MSZP az MSZMP-hez legjobban hasonlító párt. Mi kapjuk ezt a kérdést, de nem mi építettünk személyi kultuszt, káder-rendszert a NER-ből és autoriter demokráciát... Hozzáteszem, én csak 2006 óta politizálok.

**-- Miért kezdted el?**

-- Tudod, én voltam már mindkét oldalon. Félárva gyerekként nőttem fel, munka mellett végeztem a gimnáziumot és az egyetemet, 0 forinttal kezdtem el a vállalkozásomat, három gyereket neveltem fel. Mára - és ezt nem dicsekvésből mondom - mindenem megvan mind anyagi, mind lelki értelemben. Úgy érzem, felelősségem van abban, hogy ez az ország élhetőbb hely legyen. Nem a saját hasznomért politizálok, adni akarok.

**-- Azért ez nyálas volt.**

-- Sajnálom, ha nyálasnak hangzott. De tudod, én a 69. vagyok az MSZP listáján, engem tényleg nem a politikai karrier érdekel. Viszont itt élek Rákosmentén 55 30 éve. Itt vannak a barátaim, szeretem ezt a helyet. Már az MSZP előtt is a Lokálpatrióták XVII. kerületi Egyesületének alapítója és elnöke voltam évekig és értelemszerűen azt sem az anyagi haszonszerzés miatt csináltam. A Magyar Szkander Szövetség alelnöke vagyok... értesz. Talán az is jellemző, hogy az MSZP-Párbeszéd mellett a DK és a Liberálisok is engem javasolnak, a Kétfarkú Kutyapárt is - mint a legesélyesebb ellenzéki jelöltet - engem támogat és a Momentum is csak listán kér szavazatokat, hogy egyéniben nekem húzzák a választók az ikszet.

![](http://agostonlaszlo.hu/images/lukoczkikaroly2.jpg)

**-- Ha ekkora a támogatottságod, miért nem hallani rólad többet?**

Egyrészt mert nem vagyok országos politikus, aki a tévében ad át hidakat. Másrészt mert nincsen olyan helyi újság, amely szóba állna nem-Fideszes jelölttel. Egyszerűen nem kapok felületet. Ez az első interjú, amit a kampány során adok, pedig hidd el, szerettem volna sokkal többet...

**-- Miért kéne rád szavaznom – azon túl, hogy te vagy a legesélyesebb ellenzéki jelölt Rákosmentén és Kőbányán?**

-- Tudod, az én egyik gyerekem is külföldön él már. A feleségem testvére is külföldön él és a környezetemben egyre többen mennek el. Meg kell állítanunk a kivándorlást, mert minden kiköltözővel egy csepp vér folyik ki az ország ereiből. És nem kárhoztathatjuk az elmenőket - Magyarországot kell vonzóvá tennünk helyette!

**-- Tényekre lennék kíváncsi. Tervekre, programra...**

-- Örömmel. Mindenek előtt szeretném, ha csatlakoznánk az Európai Ügyészséghez és létrehoznánk egy Korrupcióellenes Ügyészséget. Mert a rendszerszintű korrupció teljesen elveszi az ország erejét. Az egészségügy és a kórházak felszabadításra szorulnak: pénzügyi és adminisztratív segítség kell – *azonnal*. De ha csak a kerületre gondolok: a reptéri zajszint csökkentésére csak ígéreteket kaptunk, pedig ez évtizedes probléma és ezrek, ha nem tízezrek problémája. Az M0 révén lehetőségünk volna vállalkozásokat behívni a kerületbe, amelyekkel kéz a kézben járna az infrastruktúra fejlesztése. Folytassam?

**-- Mondd, te hiszel Istenben?**
-- Meredeken váltottál! *(nevet)* Templomba járó ember voltam, amíg a papok is el nem kezdtek politizálni. Hiszek, de közösségbe nem járok.

**-- És mi a véleményed azokról, akik a Fideszben hisznek úgy, mint egy vallásban?**

-- Vannak olyan barátaim, akiknek narancsszínű vér csörgedezik az ereikben, annyira elkötelezettek. De ettől még tiszteletre méltó, nagyszerű emberek. Sohasem fogom megérteni, hogy miért gondolkodnak ebben a kérdésben úgy, ahogy, miért nem látják… de ettől még tudunk együtt dolgozni. Talán a leginkább ezt a „mi” és „ti” rendszert utálom a mostani kormányzásban. Hogy kettészakítják az országot. Ezért is indulok a választáson, hogy ez megváltozzon.

**-- Sokan mondják, hogy ha kormányváltás lenne, elvesznének az olyan kedvezmények, mint az egykulcsos SZJA vagy a nagycsaládosok támogatása. És ez sokaknak nagyon komoly visszatartó erő.**

-- Orbán Viktornak öt gyereke van, igaz? Akkor neki most bőven jár családtámogatás. Ha Mészáros Lőrincnek van három gyereke, akkor neki is. Nem? Pont ugyanúgy, mint annak a rákosligeti családnak, ahol két minimálbéren élő szülő neveli a három gyereket. Jól van ez így? És ezt úgy mondom, hogy nekem is három gyerekem van. Nem az a cél, hogy bárkinek is rosszabb legyen, hanem hogy igazságosabb legyen a rendszer.

**-- Mit üzennél azoknak, akik még nem döntötték el, hogy elmennek-e szavazni?**

-- Itt, a budapesti 14-es szavazókerületben, a saját számításaink szerint fej-fej mellett állunk a Fideszes jelölttel. A még tanácstalanok kezében van a döntés, hogy milyen lesz a kerület és Magyarország jövője. Ne becsüljék le ennek a jelentőségét!

**-- Aztán ha bekerülsz a Parlamentbe, úgyis a frakciófegyelem szerint fogsz szavazni...**

-- Már mondtam, 69. vagyok a listán. Senkinek sem tartozom számadással ezért. Ha elég hiteles vagyok, megválasztanak és teszem, amit megígértem. Ha nem tenném, itt fogok élni azok között az emberek között, akiket cserbenhagynék ezzel. Mondtam már, hogy írásba adtam az ígéretem, hogy mindig elérhető szeretnék lenni?
