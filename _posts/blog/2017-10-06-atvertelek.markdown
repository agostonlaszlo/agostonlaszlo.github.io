---
layout: post
title: Átvertelek
date: 2017-09-25 8:00:18.000000000 +00:00
author: agoston_laszlo
excerpt: Miért osztanak meg rengetegen szabad szemmel is jól láthatóan hamis híreket? Hogy lehet valaki annyira eszetlenül hülye, hogy nem látja, hogy átverést tár az ismerősei / követői elé? Komolyan nem is értem... Idióták ezek? Nem. Legalábbis nem tartom magamat annak, pedig én is megtettem.
categories: blog
tags: [demokrácia, megbékélés]
image: http://agostonlaszlo.hu/images/rovar2.JPG
lang: hu
---
Miért osztanak meg rengetegen szabad szemmel is jól láthatóan hamis híreket? Hogy lehet valaki annyira eszetlenül hülye, hogy nem látja, hogy átverést tár az ismerősei / követői elé? Komolyan nem is értem... Idióták ezek? Nem. Legalábbis nem tartom magamat annak, pedig én is megtettem.

![](http://agostonlaszlo.hu/images/rovar.jpg)

Ezt a képet osztottam meg ma reggel. Nyilván ordas nagy kamu, valahogy mégis átment a szűrőmön. Miért áldom érte mégis az eget? Mert most belülről tudom leírni nektek a természetrajzát: miért osztunk meg óriási blődségeket.

Ez alapján elég jó képet kaphatunk arról, hogy az összes Soros-terves, migránsozós vagy éppen chemtrailes szemetet miért osztja meg az elvileg gondolkodóképes felnőtt lakosság jelentős része. Íme az én okaim:

**1. A megbízható forrás**

A kép egy évekig Nigériában élt barátomtól származik, az ő idővonalán láttam meg a következő kommenttel: "Na ez igazán Nigéria!". Mivel Mark egyébként egy nemzetközi nagy cég középvezetője, aki utazásai során a fél világot bejárta és alapvetően szeretem és tisztelem őt, egyfajta ajánlásként hatott, hogy az ő neve alatt jelent meg a hír. Abban, hogy a szemmel láthatóan hiteltelen képet valóságnak hittem, nagy szerepet játszott a megosztó hitelességébe vetett hitem.

**2. Jól ráerősített az eredeti sztereotípiámra**

Legyünk őszinték: számunkra Afrika még mindig *Az istenek a fejükre estek* és Sir David Attenborough természetfilmjeinek vadregényes helyszíne, ahol úgy képzeljük, hogy csak éhező gyerekek és egymást géppisztollyal kergető vademberek milliói élnek Kunta Kinte vezetésével. Ne is csodálkozzunk ezen, hiszen a moziban szinte kizárólag ez az Afrika jelenik meg. A mi fejünkben egyszerűen hihetetlen, hogy az alábbi képek is Nigéria fővárosában, Abujában és Lagosban készültek.

![](http://agostonlaszlo.hu/images/abuja.jpg)
<center><i><a href="https://travel.jumia.com/blog/ng/5-solid-truths-about-living-in-abuja-3051" target="blank" >A kép forrása</a></i></center>

![](http://agostonlaszlo.hu/images/lagos2.jpg)
<center><i><a href="http://commonedge.org/tag/urban-design/" target="blank" >A kép forrása</a></i></center>

![](http://agostonlaszlo.hu/images/lagos5.jpg)
<center><i><a href="http://www.enekem.com.ng/2016/10/articlelagos-vs-abuja-vs-port-harcourt.html" target="blank" >A kép forrása</a></i></center>

![](http://agostonlaszlo.hu/images/lagos3.jpg)
<center><i><a href="http://www.transformmagazine.net/articles/2016/place-branding-lagos-nigeria/" target="blank" >A kép forrása</a></i></center>

![](http://agostonlaszlo.hu/images/lagos4.jpg)
<center><i><a href="https://travel.jumia.com/blog/ng/5-solid-truths-about-living-in-abuja-3051" target="blank" >A kép forrása</a></i></center>

**3. Jó a sztori**

Szeretünk az ismerőseinkkel olyan történeteket megosztani, amelyeket mi érdekesnek, viccesnek vagy éppen fontosnak találtunk. Ezért mondjuk a vicceket, ezért osztjuk meg az élményeinket is. Egy-egy nagyotmondó, szenzációs migráns-történet vagy pár látványos kép meztelen férfiakról egy felvonuláson tud akkora impulzust kelteni, hogy beinduljon valakiben a megosztási reflex: "Ezt nézd meg!"

És mivel ráerősít a sztereotípánkra, a saját véleményünket, eddigi tudásunkat megerősítve minket is megerősítenek ezek a videók, képek, cikkek - hamis, vagy csúsztatáson alapuló anyagok.

**4. Felületesség**

Kipróbáltam már párszor, hogy a cikkeim végére megírom: aki idáig eljutott az olvasásban, a kommentjeibe tegyen három felkiáltójelet. Ijesztő, hogy aztán hányan kommenteltek úgy - főleg a Soros Györgyről írott, tehát forró témáról szóló cikkem alatt -, hogy nem olvasták végig vagy meg se nyitották az írást. Itt nekem nem volt szerencsém: az első keresésemre nem adott ki találatot arról, hogy hamis lenne a sztori. Pedig az esetek 99%-ában csak rá kell nézni a Googlere, rögtön ott a cáfolat, a második körben már azonnal rátaláltam a cáfolatra is [itt](http://www.snopes.com/cockroach-zimbabwe-x-ray/). Egyébként még azt is leírják, hogy a tüdőröntgen nem kevésbé híres személy, mint Marilyn Monroe milliók által vágyott mellkasát ábrázolja. Az eredetiben persze csótány nélkül. 

**5. A józan ész hiánya**

Vagy használatának mellőzése. Csak próbáld meg beleélni magad egy percre: akármilyen hülye is vagy, tényleg eladod mindened, hitelt veszel fel (de hát mire, ha eladtad mindened?) és Indiába mész el kezeltetni magad (ami szintén nem a kórházairól híres), mert egyetlen röntgenképen egyetlen orvos talált valamit? Nincs egy barátod, aki szólna neked? Nincs a világon egyetlen ember, akinek feltűnne, hogy ez mekkora marhaság? 

Maga a fent leírt folyamat is heteket, ha nem hónapokat vesz igénybe, ami bőségesen elég idő arra, hogy jobban átgondold vagy valaki segítsen...

És mégis, mindezekkel együtt vagy mindezek ellenére én magam is bele tudtam csúszni egy ilyenbe. Mit várjunk el akkor azoktól, akik 

- nem tudnak angolul
- az állami gyűlöletmédiát fogasztják
- soha nem kaptak oktatást, ami a forráskritikát tanította volna, de
- egész életükben feladatok elvégzésére voltak "befogva" kreativitás, alkotó munka helyett.

A hülyeségemért az elnézéseteket kérem, de nekem mégis sokat ért ez az élmény. Úgy érzem, kitörte a magas ló egyik lábát és közelebb kerültem a megértéshez. És sokkal kevésbé ítélem el azokat, akik naponta esnek abba a hibába, amibe én ma reggel estem bele.
