---
layout: post
title: Vannak hős pedofilok? Vannak. És jó lenne segíteni őket!
date: 2018-07-24 11:00:00.000000000 +00:00
author: agoston_laszlo
excerpt: Mutatok egy népőpontot, amire tán még sosem gondoltál. És ha most belegondolsz, hősként fogsz tekinteni sok emberre, akitől eddig a gyomrod fordult ki.
categories: blog
lang: hu
image: http://agostonlaszlo.hu/images/pedo.jpg
tags: [megbekeles]
---
A TV2-n ment le nem rég egy mérhetetlenül egyszerűsítő, felszínes és éppen ezért káros riport a pedofíliáról, <a href="https://tenyek.hu/belfold/266480_legalizalnak-a-pedofiliat.html" target="blank">"Legalizálnák a pedofíliát" </a> címmel. A vitatott alaptézis, amit sikerült a TV2-től megszokott népbutító színvonalon bemutatni a következő volt:

<center><b>"A pedofília is csak egy szexuális irányultság, nem kéne a pedofilokat megbélyegezni."</b></center>

Amivel én maximálisan egyetértek - de ha nem olvasod el az alábbi magyarázatot, rendkívül téves következtetésekre juthatsz.

![](http://agostonlaszlo.hu/images/pedo.jpg)

Mindenek előtt **válasszunk szét két fogalmat**: a *pedofilt* és a *gyerekmolesztálót*. Előbbinek gondolatai vannak, vágyai és szexuális álmai gyerekekkel, utóbbi ezeket meg is próbálja kiélni. A kettő közötti szakadék pedig sokszor szélesebb a Grand Canyonnál!

Előbbiről - a pedofíliáról - elmondhatjuk, hogy nem szándékos, nem tudatos és nem akaratlagos kérdés. Mert őszintén: **ki a fene akarna magától pedofil lenni?** Vagy neked volt olyan pillanat az életedben, amikor úgy érezted, döntési helyzetben vagy, meg kell határoznod, hogy **szeretnél-e szexuális vonzalmat érezni gyerekekkel szemben?** Nyilván nem. Erre még csak azt se lehet mondani, hogy valaki *"divatból"* lesz pedofil vagy valami hasonló szokásos marhaságot. Ha valamit feketén-fehéren kezel a társadalmunk az biztos, hogy ez a kérdés.

Kutatások mutatták ki, hogy a pedofíliának <a href="http://www.origo.hu/egeszseg/20140715-pszichologia-agykutatas-biologiai-gyokerei-lehetnek-a-pedofilianak.html" target="blank">vannak fiziológiai, a születéstől eredő sajátosságai</a> és kutatók most is dolgoznak azon, hogy - ha a kérdés további bizonyosságot nyer - egyszer majd ki tudják szűrni a pedofil hajlammal születendő gyerekeket a terhesség során. Vannak, akik szerint ezt a hajlamot valamilyen életesemény aktiválja - de akármelyik is igaz, **ezek az emberek inkább áldozatok, mintsem szörnyetegek lennének.** Nagyon úgy tűnik - és <a href="https://www.independent.co.uk/news/paedophilia-sexual-orientation-straight-gay-criminal-psychologist-child-sex-abuse-a6965956.html" target="blank">ezt a témát nálam ezerszer jobban ismerő pszichológus mondja</a> - a pedofília a természetes szexuális sokszínűség egyik ága. 

Te Laci - teheted fel a kérdést -, most azt akarod nekem beadni, hogy rendben van, ha valaki gyerekekhez szexuális vággyal közeledik? **A legkevésbé sem.** Ennek pedig egyetlen és megcáfolhatatlan oka van: **a közös beleegyezés hiánya**. Egy tízéves (ha nem fiatalabb) gyerek nem tud beleegyezni szexuális aktusba vagy bármi a szexualitással összeköthető aktivitásba. Egyszerűen nem érett meg a döntés meghozatalára - **így a velük való szexuális aktivitás egyoldalú, bűncselekmény, erőszak**. Ezért tettünk még rögtön az elején különbséget pedofil és gyermekmolesztáló között!

Viszont itt a borzalmas csapda: ezek szerint vannak emberek, akik nem tudatos, nem akaratlagos, nem szándékos módon vonzódnak a gyerekekhez, **a vágyuk kiélése viszont egyértelmű bűncselekmény lenne**. Képzeld magad ebbe a helyzetbe egy pillanatra és értsd meg, miért mondom: rengeteg pedofil - aki nem beszélhet erről, nem számíthat segítségre és aki visszafogja a vágyait - **hős**. Te a diétádat sem tudod rendesen tartani, ő viszont egész életében tartózkodik valamitől, ami nagyon-nagyon vonzza, amire nagyon-nagyon vágyik. Meglepő innét szemlélni, igaz?

Jogosan vetődhet fel benned a kérdés: **hányan vannak**, akikről most szó van. A válaszon pedig ismét meg fogsz lepődni! Természetesen ennek a számnak a megbecsülése is nagyon nehéz, de kutatók <a href="https://www.independent.co.uk/news/paedophilia-sexual-orientation-straight-gay-criminal-psychologist-child-sex-abuse-a6965956.html" target="blank"> 0,5 és 5 százalék közé teszik </a> a pedofilok számát a társadalomban. **Csak Magyarországra vetítve ez 50-500 ezer ember!**  Ferenc pápa <a href"https://www.nlcafe.hu/ezvan/20140713/ferenc-papa-pedofilia-nyilatkozat/" target="blank">a pedofil papok számát 2%-ra tette </a> - de miért is lenne a papok között magasabb az arányuk, mint a teljes népességben?

Oké. De mit kezdjünk ezzel az információval?

**1, Válasszuk külön a pedofil hajlammal együtt élő és a gyerekmolesztáló (bűnöző) embereket!<br />
2, Fogadjuk el, hogy a pedofil nem tehet arról, hogy pedofil, ezért amíg másnak nem árt, nem bűnös - áldozat. <br />
3, Segítsük azzal, hogy megbélyegzés helyett <a href"http://www.unikornis.hu/elet/20161031-pedofilia-klaus-beier-terapia-gyogyithatatlan.html" target="blank">kezelést kapjon, amely segítheti vágyainak kordában tartásában</a>.** <br />

Ha nem veszünk tudomást a pedofília létezéséről és kizárólag kocsmai stílusban vagyunk képesek róla beszélni, sohasem fog megoldódni a gyerekmolesztálások kérdése. A büntetés jogos, de nem hatásos megoldás. Nem csak azért, mert az elkövető a fentiekből adódóan "érthető és természetes" módon fogja szakértő segítség nélkül folytatni a tevékenységét szabadulás után, de azért is, mert a büntetés már nem segít a gyerekmolesztálás áldozatain. És ők rengetegen vannak. <a href"http://www.unikornis.hu/elet/20161031-pedofilia-klaus-beier-terapia-gyogyithatatlan.html" target="blank">**Száz emberből több, mint tíz!**</a>

Tagadás, hőbörgés és büntetés helyett ezért is lenne életbevágó a korrekt diskurzus, a téma iránti érzékenyítés és a segítségnyújtás az érintett áldozatoknak - akár elkövetőként, akár gyerekként voltak érintettek.

(Kérlek, ha kommentelsz, három felkiáltójellel mutasd, hogy eljutottál idáig a cikk olvasásában! Köszönöm!)
