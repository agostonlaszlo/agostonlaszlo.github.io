---
layout: post
title: Elég a férfigyűlöletből!
date: 2017-10-18 8:00:18.000000000 +00:00
author: agoston_laszlo
excerpt: A nőknek is tenniük kell a férfiakért és el kell kezdenünk begyógyítani azokat a sebeket is, amiket a női erőszak okozott a férfiakon. Lehet, hogy ez nem szexuális vagy fizikai volt. De a lelki is ugyanannyira fáj. 
categories: blog
tags: [demokrácia, megbékélés]
image: http://agostonlaszlo.hu/images/feminizmus.jpg
lang: hu
---
12 éves vagyok. Bele vagyok zúgva egy lányba. Tudja ezt, ezért nyeregben érzi magát és rengeteget csúfol. **Időnként fizikailag is belém rúg**, amikor elmegyek mellette a folyosón. Nem állhatok ki magamért, mert lány és a lányokat nem bántjuk, ugye...

18 éves vagyok. Az első szakításom után a lány bosszúból **azt hazudja, hogy gyereket vár tőlem**. A barátaimnak is elmondja, hogy most 9 hónapig nem látjuk őt újra és időnként becsempész valami a témára utalót, például egy gólyát ábrázoló képet a lakásunk ajtajára kötve. Hazudott.

![](http://agostonlaszlo.hu/images/feminizmus.jpg)

24 éves vagyok. Egy barátomnak a lány szakítás előtt azt mondja, hogy terhes lett tőle. A srác tisztességből elveszi feleségül. A lány hazudott, de már nem védekeznek - hiszen minek is - és **a lány tényleg terhes lesz.** Kirúgja a srácot, aki fizeti a gyerektartást.

Az évek alatt nem egy barátomról derül még ki hasonló, hogy a lány tabletta helyett mondjuk **vitamint szedett, állapotos lett** és ezzel akarta magához kötni a srácot. Csak a személyes ismeretségemben legalább négy ilyet ismerek.

**Kaptam már pofont, öntött már le nő nyilvános helyen** úgy, hogy nem érdemeltem meg, de számára jó heccnek tűnt.

28 éves vagyok, amikor egy pincehelyiségben ülve két lány arról magyaráz, hogy **én az elnyomó társadalom tagja vagyok, aki tönkreteszem a hozzájuk hasonlókat** és meg kell értenem, hogy én bűnös vagyok. Mert herém van. Ekkor értem meg, hogy **a nőpárti és nem egyenlőségpárti feminizmus a rasszizmus egy új fajtáját hozta létre**, amikor születésétől fogva tartanak valakit valamilyennek, azért, mert más neműnek született. Férfinak.

30 éves vagyok, amikor elindítom a blogomat és kifejezetten **a célok közé tűzöm ki a két nem egyenlőségének kérdéséről való párbeszéd elősegítését.** Számos cikk és videófordítás mellett még egy videót is közzéteszek, amelyen a saját arcommal, a saját szavaimmal kérek bocsánatot minden megerőszakolt nőtől - úgy, hogy én sohasem követtem el erőszakot. 

<iframe src="https://player.vimeo.com/video/238743602" width="640" height="480" frameborder="0" webkitallowfullscreen mozallowfullscreen allowfullscreen></iframe>

Mégis **minden írásom nyomán fröcsög rám a nőktől a gyűlölet.** Hazugnak, elnyomónak, nácinak, szexuális ragadózónak neveznek - mert férfi vagyok. **Mert egyenlőség-pártiként és nem nőpártiként beszélek.** És ezt a nők egy (jelentős) része, úgy tűnik nem tudja tolerálni. Máig hordozom a stigmát, hogy áldozathibáztató vagyok, mert egyszer azt volt pofám leírni, hogy az éjszaka csatatér és vigyázzatok magatokra. NEM azt, hogy akinek baja esik, az megérdemli, minek ment oda. Hanem azt, hogy **a saját szememmel látom, milyen sokan nem mérik fel a valós veszély mértékét.** Jelzem: a férfiaknak is ugyanezt mondom, többek között ezért járok én magam is jiu-jitsuzni. Érdekes módon a nők ezen véresen kiborultak, a férfiak megértik, miről beszélek. 

Mutatok egy videót - szerinted itt ki a hibás? Áldozathibáztató vagyok, ha azt mondom, **a nőnek tudnia kellett volna, hogy ezt nem teheti meg**? 21-szer ütött meg és kétszer rúgott meg erőből egy ötven kilóval nehezebb embert (aki vagy részeg vagy egy állat vagy mindkettő, nyilván). **Ha ezt én teszem**, mindenki jogosan mondja, hogy **nem jól mértem fel az erőviszonyokat**. **Ha erre a nőre mondom ugyanezt, áldozathibáztató vagyok.** Ez nem egy átkozott kettős mérce? Ez nem ugyanolyan mint amikor **a macska, két centivel távolabbra ül le a kutyaóltól, mint ameddig a lánc ér és ingerli a kutyát?** Nem visszaélés ez a nőiséggel?

<iframe width="560" height="315" src="https://www.youtube.com/embed/8kiapst3KmU?rel=0&amp;showinfo=0&amp;start=10" frameborder="0" allowfullscreen></iframe>

Nem csak mi, férfiak húzzuk meg azt a bizonyos, a nemeket elválasztó és egymás ellenségeivé tevő határt, hanem lányok, ti is. És éppen ezért **csak mi nem is fogjuk tudni ezt eltüntetni.** Itt van az ideje a he for she (férfiak a nőkért) mozgalmak mellett a **she for he (nők a férfiakért)** mozgalmaknak is. Mert bár utánunk nem füttyögnek az utcán, a mi seggünket ritkábban markolássza meg a főnök és egyébként is "big boys don't cry - a nagy fiúk nem sírnak", **de éppen annyi lelki sebet ejt a másik nem rajtunk is, mint amennyit mi ejtünk rajtatok**. A házasságon belüli erőszaknak az érzelmi, lelki erőszak ugyanúgy a része, mint a  verés...

Más szemében meglátni a szálkát baromi egyszerű, de ha valaha egészséges társadalmat, egészséges párkapcsolatokat akarunk, a magunkéban is meg kell látni azt. És nem arra önteni az összes benned lévő keserűséget, aki éppen a javadat akarja. **És nem általánosítani minden <s>muszlimra, menekütre, zsidóra, cigányra,</s> férfira, ezer éves elnyomásra és privilégiumokra hivatkozva. **

Békét egy fél nem tud kötni. És nem csak nekünk van szükségünk önvizsgálatra.
