---
layout: post
title: Megölték Júliát!
date: 2017-05-20 09:00:18.000000000 +00:00
author: agoston_laszlo
excerpt: A világ sokkban van. Megölték Júliát, a csinos, fiatal ápolónőt. Kollégái, barátai döbbenten állnak a hír hallatán. Te mit szólsz hozzá? Miféle beteg ember támadhat meg egy ilyen nőt?
categories: blog
tags: [demokrácia, megbékélés]
image: http://agostonlaszlo.hu/images/julia.JPG
lang: hu
---
A világ sokkban van. Megölték Júliát, a csinos, fiatal ápolónőt. Kollégái, barátai döbbenten állnak a hír hallatán. Te mit szólsz hozzá? Megérdemelte, ha már ilyen volt?

![](http://agostonlaszlo.hu/images/julia.JPG)

Júlia igazi közösségi ember volt, de otthon is sokat dolgozott a háztartásban. Gyilkosa akkor támadt rá, amikor az utcán egyedül hazafelé sétált este.

Júlia nagyon vallásos, hithű asszony volt, a gyülekezete motorja. Mindenki szerette és tudta, hogy a hitnek rendeli alá az életét.

Te mit szólsz hozzá? Megérdemelte, ha már ilyen volt?

![](http://agostonlaszlo.hu/images/muszlimterror.jpg)
Egy fehér, keresztény, európai férfi az elkövető

Gyakran járt a mecsetbe és megszentelte a Ramadánt. Számára az iszlám nem csak egy szó volt, hanem az életét kitöltő komoly tartalom.

Te mit szólsz hozzá? Megérdemelte, ha már ilyen volt?

Júlia küzdött saját biszexualitásával. Gyakorta került vitába az imámmal és a hit tudósaival e kapcsán. Kendőt hordott, alázatos volt és szelíd, de a nőket is kívánta. Nem volt hajlandó ezt istentelenségnek tartani.

Te mit szólsz hozzá? Megérdemelte, ha már ilyen volt?

Júlia büszke volt a magyarságára. Nagyszerű, tehetséges, erős és büszke népnek tartotta a magyart. Alapvetően konzervatív beállítottságú ember lévén a legfontosabbnak az Istennek való megfelelést, a hazáját és a családját tartotta. Ezért okozott számára is sok küzdelmet a saját biszexualitásának elfogadásával való harc.

Te mit szólsz hozzá? Megérdemelte, ha már ilyen volt?

Azt mondod, ilyen ember nincs. Én viszont azt mondom, csak ilyen emberek vannak. Emberek. Nem "muszlimok" meg "melegek" meg "liberálisok". Emberek. Arccal. Vágyakkal. Álmokkal. Ezt baromi jó lenne, ha megértenéd.



