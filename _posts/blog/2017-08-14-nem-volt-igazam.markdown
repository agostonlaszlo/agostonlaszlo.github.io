---
layout: post
title: Azt hiszem, nem volt igazam
date: 2017-07-10 09:00:18.000000000 +00:00
author: agoston_laszlo
excerpt: Ezt a diplomához, érettségihez, papírhoz kötött gondolkodást elvetem és elnézést kérek azoktól, akiket ezzel megbántottam. Örülök, hogy a gondolatmenet végére értem.
categories: blog
tags: 
image: http://agostonlaszlo.hu/images/egyetemista.jpg
lang: hu
---
Hát gyerekek, ezt félreszabtam. Becsület ne essék: ahol nem dolgoznak, nem hullik a forgács - ez már a sokadik posztom lesz arról a kérdésről, hogy mennyire ártalmas, amikor a világról mit sem tudó emberek szavazata ugyanolyan súllyal esik a latba, mint a szakértőké. A problémafelvetés jogos - ha választást lehet nyerni az emberek eszének a kihagyásával, akkor esztelen kormányok fognak esztelen döntéseket hozni -, **de a megoldás nem az**. A szavazatokat súlyozni kell, ez számomra nem kérdés, hogy nagyobb súllyal essen latba annak a szava, akinek a véleménye biztosabb, racionális alapokon nyugszik, mint egy befolyásolható, tudatlan emberé.

De vajon egy tanult ember tényleg szükségszerűen belátóbb is? **Vajon egy diplomás tényleg többet tud**, mint valaki, aki a nyolc osztály után dolgozni kezdett és magát képezte tovább? **Be kell látnom, ez hülyeség.**

![](http://agostonlaszlo.hu/images/egyetemista.jpg)
[Forrás](https://www.facebook.com/tunyaeskukker/photos/a.829725110412466.1073741828.827589410626036/1568117113239925/?type=3&theater)

Azzal számoltam, hogy egy ÁTLAGOS egyetemista szükségszerűen magasabban kompetenciájú, mint egy ÁTLAGOS érettségizetlen. És sok országban ez így is lenne, ahol **az egyetemek a magas szintű oktatás fellegvárai**, a szabad gondolkodás műhelye és **nem a fejpénzek maximalizálásában érdekelt papírgyárak**. Ahol olyan emberek kapnak diplomát, akiknek az érettségi is túlzás volt. 

És nem lennének olyan, a formális oktatást elhagyó emberek, akik sokkal többet tudnak nálam a világról. 

Ezt a diplomához, érettségihez, papírhoz kötött gondolkodást elvetem és **elnézést kérek azoktól, akiket ezzel megbántottam.** Örülök, hogy a gondolatmenet végére értem.

Viszont az igény továbbra is fennáll, hogy **képességeinknek megfelelő - és nem papírjainknak megfelelő** - szinten tudjunk *mindannyian* (csak mondom: sosem akartam senki szavazati jogát elvenni) részt venni az ország jövőjének formálásában. Mint egy építkezésen: aki kevésbé ért hozzá, az az anyagot hordja, aki mester, a falakat tervezze. Mind építsünk, de mind a tudásunknak megfelelő mértékben - és akinek nagyobb a tudása, érezze is a nagyobb felelősséget!

Hogyan lehetne ezt mégis eldönteni? Képzéssel és teszttel. **Ha autót akarsz vezetni, meg kell tanulnod a Kreszt, igaz? Ha az országot akarod vezetni, az alapokkal legyél tisztában!** Sok ember nyilván tudja, hogyan épül fel a költségvetés, mikre költött a kormány, mire költenének az ellenzéki pártok, milyen törvénymódosítások történtek és mik következnek ebből. Egy rövid Kresz-teszt a szavazás előtt - amire ingyenes képzéssel lehetne felkészülni, ha valaki magától nincsen az állampolgári ismeretek birtokában - jól belőné, hogy kinek legyen érvényes és kinek nem avagy mennyit érjen a szavazata. Nem elvárható, hogy a fontos döntéseket tudás birtokában hozzuk meg?

De van egy még érdekesebb ötletem: **mi lenne, ha nem pátrokra, programokra szavaznánk?**

Minden pártnak lehetősége volna öt sorban megfogalmazni, mit szeretne megvalósítani a következő évek során. Ezeket nem látnák el sem a párt nevével, sem a logójával és az emberek **arra a programra szavaznának, amely számukra a legkedvesebb**. A digitális korban élünk, ez történhetne egy tabletről is, amelyen mindig véletlenszerűen alakul ki a programok sorrendje. (Igen, ez egyébként megoldaná az analfabéta szavazók és a funkcionális analfabéta szavazók kérdését is.)

Látom, ahogy fogod a fejed és azt mondod, ez az Ágoston megőrült... Ilyet soha senki se fog bevezetni Magyarországon, bár mondjuk Észtországban már lehet elektronikusan szavazni... 

Hát nem érdekes, mennyire életszerűtlennek tűnik, hogy értelmes megoldásokat hozunk létező problémákra?
