---
layout: post
title: Jöjjenek a fiatalok!
date: 2017-09-15 11:00:18.000000000 +00:00
author: agoston_laszlo
excerpt: Addig Magyarországon nem jöhet el változás, amíg a szocializmusban felnőtt és abból átmentett régi gárda van porondon. És igaz ez a politikusokra, a tévésekre, az újságírókra, a szavazókra egyaránt. 
categories: blog
tags: [demokrácia, rólam]
image: http://agostonlaszlo.hu/images/trudeau.jpg
lang: hu
---
*„Senki sem tép ki foltot új ruhából, hogy régi ruhára varrja, mert így az újat is eltépné; és nem is illene a régihez az új ruhából való folt. Senki sem tölt új bort régi tömlőbe, mert az új bor szétrepesztené a tömlőt, és elfolyna, sőt a tömlő is tönkremenne. Hanem az új bort új tömlőbe kell tölteni."*
[Biblia - Lukács 5, 36-39]
 
Emlékeztek a debreceni polgármester Kósa Lajosra, amikor - úgy tíz-tizenöt éve - még Orbán Viktor legnagyobb kihívóját látta benne mindenki és üdítőek voltak a nyilatkozatai? Rég volt, de volt ilyen. Egy beszélgetős műsorban mondott egy nagyszerűt: Magyarország olyan, mint a Izrael népe a pusztai vándorlás során - **csak akkor léphetünk be Kánaán földjére, ha az Egyiptomban felnevelkedett generáció már kihalt**.

![](http://agostonlaszlo.hu/images/trudeau.jpg)

Azóta forgatom a fejemben ezt a mondást. Abszolút és legmélyebben értek vele egyet. Addig Magyarországon nem jöhet el változás, **amíg a szocializmusban felnőtt és abból átmentett "régi gárda" van porondon**. És igaz ez a politikusokra, a tévésekre, az újságírókra, a szavazókra egyaránt. 

Ezért nem látom esélyét, hogy valaha is becsatlakozzak az egyik régi párthoz is. Új bort ki tölt régi tömlőbe?

A módszerváltás óta lassan **harminc év** telt el, Isten népének (amely a Biblia szerint továbbra sem a magyar) **negyven éves volt a pusztai vándorlása**. Én abban reménykedem, hogy az útkeresés legnehezebb részén éppen most megyünk át, **legalább a háromnegyedénél vagyunk mi is**.

![](http://agostonlaszlo.hu/images/orbanarab.jpg)

Elmesélek valamit. Egy éve voltam a Heti Hetesben - na nem mint szereplő, de akkoriban mindenki a kísérletemről beszélt, ahogy [Orbán híveit szembesítettem a gyűlöletkampány közepén saját vezérük arabtámogató mondataival](http://agostonlaszlo.hu/blog/hogyan-alljon-egy-fidesz-szavazo-az-iszlamhoz/). Ez után támadták meg rejtélyes hackerek az oldalamat és [negyed évig nem is tudtam folytatni](http://agostonlaszlo.hu/blog/visszatertem/), biztosan emlékeztek.

Szóval bekerültem a Heti Hetesbe. Nagy dolog volt ez nekem, mert sok évvel ezelőtt a Heti Hetes volt a kedvenc műsorunk és minden adását szinte lélegzetvisszafojtva vártuk. Jó rég volt... Azt vártam, hogy **kicsit hátbaveregetnek**, elmondják, mennyire jó ötlet volt és **dicsérik a civil kurázsit**, másokat is bátorítanak majd. Főleg, hogy azért ma Magyarországon **nem kicsit kockáztat, aki ilyeneket csinál, mint akkor (és azóta) én**.

![](http://agostonlaszlo.hu/images/szolasszabadsag.JPG)

Tudod mi lett? **Viccelődtek rajtam**, hogy miért tenor hangon beszélek az interjúban, ha bariton vagyok. Én meg ott álltam és néztem nagy szemekke Hajdú Stevet, ahogy **egy szar viccért elárul engem**. (Ehhez az is hozzátartozik, hogy a Zeneakadémián éveken keresztül kaptam meg kritikaként, hogy túl tenorális a hangom és különösen érzékeny vagyok már erre.) De tényleg? Valóban ezt a támogatást tudja nyújtani a neves színészekből álló baloldali kör? Mit várjunk az ellenségeinktől, ha a szövetségeseink ilyenek? (Ilyenkor finoman utalok a tegnap az [Amerikai Népszavában megjelent engem pocskondiázó cikkre is](http://nepszava.us/zsebesi-zsolt-a-szerecsenmosdato-agoston-laszlo/).)

A régi visszahúzza az újat. Az [MSZP ugyanúgy beáll ütni a Momentumot](https://444.hu/2017/02/24/szanyi-tibor-szerint-a-fidesz-penzeli-a-momentum-mozgalmat-haris-evan-keresztul), mint a Fidesz, mert a status quoban érdekelt. Pont mint a munkás, aki kiüti a fiatal újonc kezéből az ásót, hogy ne látszon az ő hatékonysága miatt, mennyire szarik dolgozni a brigád.

A régi munkások nem fogják megváltoztatni ezt az országot. **A régi értelmiség, a régi politikusok, a régi szavazók már megmutatták mit tudnak és mire képesek.** Nem is értik az új idők szavát és már nem is alkalmasak.

**Várom Macron és Trudeaut a Trumpjaink helyett.** Nem tudom, szebb világ lesz-e, biztosan máshol szorít majd a cipő, mint most, de beleuntam a tűnt idők katonáival csatázni. Nem én írom le őket - ők írják le magukat a fejlődésre képtelenségükkel.

Lassan érik az új szőlő. Duzzadnak a szemek. Jön a szület. Érik az új bor.
