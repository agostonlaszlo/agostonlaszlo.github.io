---
layout: post
title: Soros - ördög vagy angyal?
date: 2017-09-14 09:00:18.000000000 +00:00
author: agoston_laszlo
excerpt: Nézzük végig tárgyilagosan, mit lehet tudni Magyarország jelenlegi legnagyobb ellenségéről - vagy pártfogójáról? Vádpontról vádpontra, források alapján!
categories: blog
tags: [demokrácia, megbékélés]
image: http://agostonlaszlo.hu/images/sorosgyorgy6.jpg
lang: hu
---

Próbáltam minél hitelesebben és pártatlanabbul összeszedni. Fő vezérfonalam a [Wikipédia vonatkozó cikke volt](https://hu.wikipedia.org/wiki/Soros_Gy%C3%B6rgy).

Soros György 1930-ban született Budapesten.

**I. vádpont - a zsidó vagyonok elkobzása**<br />
14 éves korában az apja lefizetett egy náci tisztviselőt, hogy hazudja az örökbefogadott keresztfiának, így elkerülve a deportálást. A terv működött, Soros a náci tisztviselőt kísérte munkájában, akinek a zsidó vagyonok elkobzása volt a feladata.

**Magyarázat**<br />
Később erre azt mondta, nem bántja, hogy így történt, mert nincsen személyes felelőssége a vagyonelkobzásokban - ahogyan haszna sem volt belőlük-, a túlélés érdekében szemlélődőként kísérte a tisztviselőt. 

**Véleményem**<br />
Mit kellett volna tennie? Magányos tizennégy éves akcióhősként szembefordul a nyilasokkal? Azt hiszem, ezek a fotelből nem felfogható életszituációk. Hála Istennek. És maradjon is így! Személyes véleményem, hogy nem ártott senkinek ezzel, az vesse rá az első követ, aki máshogy cselekedett volna...
[Forrás](http://vigyazo.blog.hu/2017/01/11/dokumentum_soros_gyorgy_es_a_budapesti_deportalasok_interju_magyar_felirattal)

1947-ben Angliába emigrál, ahol gazdasági végzettséget szerez. 
1956-ban az USA-ba megy. Filozófiával foglalkozik, brókerkedik.
1987-ben publikálja nagyhatású elméletét a [reflexivitásról](https://hu.wikipedia.org/wiki/Reflexivit%C3%A1s_(k%C3%B6zgazdas%C3%A1gtan)).

![](http://agostonlaszlo.hu/images/sorosgyorgy1.jpg)

**II. vádpont - Société Générale**<br />
1988-ban Soros tudomást szerez róla, hogy egy befektető Société Générale nagybank ellenséges felvásárlására készül (ez a menedzsment hozzájárulása nélküli befolyásszerzést jelenti). Pár nappal később a Soros Fund 95 ezer SocGen-részvényt vásárol, majd haszonnal ad túl rajtuk. Miért baj ez? Mert nem nyilvános információ birtokában, a piacot megelőzve vásárolt. Tudta, hogy meg fogják venni a bankot, ezért részt vett belőle, hogy drágábban adhassa el. Ez tilos.

**Magyarázat**<br />
Soros elismerte, hogy tudott a felvásárlási szándékról, de tagadta, hogy ezért vásárolt volna. Az ügy bonyolultságára jellemző, hogy 23 évvel a történtek után még mindig zajlott a per, ekkor már a strasbourgi Emberjogi Bíróságon, ahol alig vesztette el (4 bíró ellene, 3 mellette ítélt). Állítása szerint nem a büntetés, hanem a befektetői hírneve miatt vállalta a negyedszázados pereskedést.

**Véleményem**<br />
Szerintem ez egy minimum véleményes ügylet volt. Olyan, amilyen egyébként százszámra van a világ tőzsdéin minden évben.

[Forrás1](http://www.demokrata.hu/hir/kulfold/amikor-francia-birosag-elitelte-sorost) és [Forrás2](http://www.origo.hu/gazdasag/hirek/20110728-soros-gyorgy-magyar-amerikai-milliardos-emlekezetes-uzleti-huzasai.html)

A 80-as években alapítványain keresztül támogatja a Szovjetuniót támadó ellenzékieket. Így nagy szerepet vállal a csehszlovák Charta '77 és a lengyelországi Szolidaritás megerősödésében. Támogatja a magyarországi rendszerváltó fiatalokat is, köztük például Orbán Viktort. Tevékeny részese a szocializmus megbuktatásának.

<div class="fb-video" data-href="https://www.facebook.com/agostonlaszloartist/videos/1020669274703837/"  
  data-allowfullscreen="true" data-width="500"></div>

A továbbiakban is támogatja az orosz befolyás alatt lévő államok nyugatosodási szándékait, így a [grúz rózsás forradalmat](https://en.wikipedia.org/wiki/Rose_Revolution) és az [ukrajnai narancsos forradalom](https://en.wikipedia.org/wiki/Orange_Revolution) kapcsán is nagy súllyal kerül szóba a neve. Ezek mind komoly veszteségek Oroszország számára. 

Fehéroroszországban nem jár sikerrel, az állam a mai napig kemény, oroszbarát diktatúra - Soros pedig kitiltott, nem kivánatos személy.

**Véleményem**<br />
Ez az ember mindenhol keresztbe tett a Szovjetuniónak és későbbi utódállamának, a mai Oroszországnak. Nem lehet, hogy pont ezért utálja most ennyire az egyre nyilvánvalóbban oroszbarát magyar kormány?

![](http://agostonlaszlo.hu/images/sorosgyorgy2.jpg)

**III. vádpont - az angol font bedöntése**<br />
1992-ben az angol fontot túl magas árfolyamon léptették be az Európai Árfolyamrendszerbe, ráadásul a nemzetgazdaság rosszul teljesített éppen. Soros shortolta a fontot, azaz arra "fogadott" a tőzsdén, hogy csökkenni fog az árfolyama. Olyan sok pénzt "tett erre", hogy ez önmagában is befolyásolta a piacot és a font árfolyamának zuhanásához vezetett, amin ő rengeteget nyert.

**Magyarázat**<br />
Soros elismerte, hogy valószínűleg az ő tőzsdei tranzakciója nagyban befolyásolta a font bedőlését annak ellenére is, hogy a magas kezdőárfolyam miatt eleve egy piaci lehetőséget látott meg. Ha ő nem teszi meg, megteszi más.

**Véleményem**<br />
Valóban, ha ő nem teszi meg, megteszi más, túl magas volt a nyitórfolyam. Ettől még nekem nem biztos, hogy lett volna gyomrom hozzá. Neki volt. Az üzlet az üzlet. Jellemző, hogy maga az angol Telegraph is azt írta: [a briteknek szükségük volt valakire, akit hibáztatni lehetett](http://www.telegraph.co.uk/finance/2773265/Billionaire-who-broke-the-Bank-of-England.html).

[Forrás](http://www.origo.hu/gazdasag/hirek/20110728-soros-gyorgy-magyar-amerikai-milliardos-emlekezetes-uzleti-huzasai.html)

Ekkoriban már beindul Budapesten a CEU, azaz a Közép-európai Egyetem, amely amióta 1990-ben Soros saját pénzéből megalapította, mára a legjobb magyar egyetemmé nőtte ki magát a nemzetközi rangsorok szerint, [Európa 160 legjobb egyeteme között](https://www.timeshighereducation.com/student/best-universities/best-universities-europe) és a [világ 50 legjobb fiatal egyeteme között említik szaklapok](http://hvg.hu/itthon/20170405_ceu_ranglista_times_higher_education).

![](http://agostonlaszlo.hu/images/sorosgyorgy3.jpg)
<center><em>A maláj miniszterelnök és Soros kibékülése</em></center>

**IV. vádpont - az ázsiai valutaspekuláció**<br />
1997-ben gyakorlatilag ugyanezt csinálta meg a maláj ringgit és a thai baht esetében. Itt a pénzek bedőlése után a helyi kormányok rögtön bűnbakkeresésbe kezdtek és Sorost tették felelőssé, mondván, hogy megriasztotta a piacokat a nagyösszegű shortolással.

**Magyarázat**<br />
Soros tagadta, hogy ebben ő lenne a ludas. "A válság alatt, illetve a megelőző hónapokban egyáltalán nem adtunk el ringgitet, elenkezőleg, amint gyengülésnek indult, vásárolni kezdtük" - írta, hozzátéve, hogy még túl korán is kezdtek a vásárlásba, elszalasztva ezzel a nyereség jó részét. 2006-ban végül [a maláj miniszterelnök is elfogadta, hogy nem Soros okolható a válságért](http://www.abc.net.au/news/2006-12-15/malaysian-ex-premier-mahathir-and-billionaire/2154878).

**Véleményem**<br />
Ha az érintett vezető elfogadta Soros magyarázatát, én is elfogadom.

[Forrás](http://www.origo.hu/gazdasag/hirek/20110728-soros-gyorgy-magyar-amerikai-milliardos-emlekezetes-uzleti-huzasai.html)

A kétezres évek elején Soros számos kitüntetést kap a Magyar Államtól, így 2002-ben **Budapest díszpolgára** lesz és érdemei elismeréseként 2004-ben a **Magyar Köztársasági Érdemrend Nagykeresztjének polgári fokozatával** tüntetik ki. Ilyen kitüntetést csak büntetlen előéletű és **erkölcsi szempontból példaértékű életvitelű** személy kaphat **a független és demokratikus Magyarország érdekeinek elősegítéséért** - (áll a törvény szövegében)[https://www.u-szeged.hu/download.php?docID=6374].

![](http://agostonlaszlo.hu/images/sorosgyorgy4.jpg)
<center><em>Soros a kitüntetésével</em></center>

**V. vádpont - az OTP megtámadása**<br />
2008.október 9-én az OTP Bank részvényei 22%-ot esnek egy a kereskedés végén érkezett order következtében. Kiderült, hogy az OTP megtámadása mögött a Soros Fund Management állt, amely a tranzakcióval 675 ezer amerikai dollárt nyert. A tőkepiaci tevékenysége során megsértette a piacbefolyásolás tilalmára vonatkozó jogszabályi előírásokat, ami miatt a Pénzügyi Szervezetek Állami Felügyelete a nyereség 400 százalékának megfelelő bírságot szabott ki rá.

**Magyarázat**<br />
Soros közleményében kijelentette, hogy nem ő adott megbízást az ügyletre, és sajnálja a történteket.

**Véleményem**<br />
Ekkor már régen nem Soros ad-vesz a piacon (78 évesen nem is csoda). Elmondása szerint ő nem is lépett volna ilyet. A büntetést kifizeti, rosszul jár... nekem ez hitelesen hangzik.

[Forrás1](https://hu.wikipedia.org/wiki/Soros_Gy%C3%B6rgy#cite_note-26) [Forrás2](http://index.hu/gazdasag/tozsde/2009/03/26/soros_allt_az_otp_oktoberi_megtamadasa_mogott) [Forrás3](http://www.origo.hu/gazdasag/hirek/20110728-soros-gyorgy-magyar-amerikai-milliardos-emlekezetes-uzleti-huzasai.html)

2010-ben [egymillió dollárt adományoz a vörösiszap-katasztrófa áldozatainak](http://www.origo.hu/itthon/20101008-egymillio-dollart-ad-soros-gyorgy-alapitvanya-az-iszapkatasztrofa-aldozatainak.html) megsegítésére, **miközben [a kormány ellopja a kárenyhítésre szánt civil adományokat](http://nol.hu/belfold/20111130-einstandolt_adomanyok-1289823)**.

![](http://agostonlaszlo.hu/images/sorosgyorgy5.jpg)
<center><em>2010-ben még úgy tűnik, nem tartották Sorost sátáni valutaspekulánsnak, az emberiség söpredékének (Fotó: Pelsőczy Csaba / Miniszterelnökség)</em></center>

Jó ha tudják azok, akik bőszen büdöszsidózzák, hogy 2011-ben megvádolja Izrael államot azzal, hogy az a legfőbb akadálya a demokrácia kiépülésének a Közel-Keleten. Zsidó szervezetek [sokszor támadják a holokausztot túlélő Soros Györgyöt anticionista aktivitása miatt](http://zsido.com/wikileaks-soros-dollar-milliokat-adomanyozott-izrael-ellenes-szervezeteknek/).

Ezután, nyolcvan fölött, már kevésbé aktív, tudatosan visszább vonul. Magyarországi működése során összesen **[harmincmilliárd forint támogatást nyújtott hazánknak](http://www.origo.hu/gazdasag/hirek/20110728-soros-gyorgy-magyar-amerikai-milliardos-emlekezetes-uzleti-huzasai.html)**, mielőtt a kétezres évek közepén fokozatosan leépítette tevékenységét. 

A migrációval kapcsolatos ["Soros-tervnek"](http://index.hu/belfold/2017/09/08/soros_terv_migracio_fidesz_kvotaper/) hamarosan külön cikket szentelek majd.

Köszönöm, ha idáig elolvastad. Nem vagyok Soros életrajzírója, elképzelhetőnek tartom, hogy van, amit kihagytam. Ha így lenne, az nem szándékos volt, igyekeztem a tőlem telhető legszélesebb források közül meríteni.

![](http://agostonlaszlo.hu/images/felkialtojel.jpg)

**Kérlek, ha majd kommentelsz, tegyél három felkiáltójelet a mondanivalód elé**. Vicces lesz látni, hogy ki az, aki csak a cím alapján szól majd hozzá és ki az, aki el is olvasta ;)
