---
layout: post
title: Akik a fontos dolgokban döntenek
date: 2017-07-10 09:00:18.000000000 +00:00
author: agoston_laszlo
excerpt: Volt, aki Hitlerhez hasonlított, amiért azt mertem mondani, hogy bár minden ember egyformán fontos, nem mindenki egyformán képes szavazni. Ezért mindenkit a képességei szerint engedtem volna dönteni az ország ügyeiről.
categories: blog
tags: 
image: https://pbs.twimg.com/media/CwAXcBDWcAA1Qr-.jpg
lang: hu
---
Öt kiránduló hosszabb túrára indul a hegyekbe. Sajnálatos módon egyszer csak elvétik az irányt és menthetetlenül eltévednek. Fogytán a vizük és az élelmük, térerő pedig nincsen se közel, se távol. Amikor már komolyan életveszélybe kerülnek, szavazást tartanak arról, merre menjenek tovább. Az ötből két kiránduló korábbi kiképzése és tanulmányai alapján úgy véli, hogy a legközelebbi falu északra kell, hogy legyen és a fák mohájából, a csillagok állásából kikövetkeztetik, hogy a velük szemben tornyosuló hegy túloldalán kell lennie a menekülésnek. Három kevésbé tanult, az erdőt kevésbé ismerő társuk szerint viszont nem kell megmászni a hegyet, inkább a könnyebbik úton, a másik irányba kéne haladniuk. Megdönthetetlen, racionális érveik nincsenek, de arra van kedvük tovább haladni. 

Ha a többség döntését követik, mind meg fognak halni. Ha a racionálisabb kisebbségét, mind megmenekülnek. Ha az érzelmeikre, a kedvükre hallgatnak, mind elvesznek. Ha a nehezebb, munkásabb utat választják, a rációra hallgatnak, megmásszák a hegyet és túlélik.

Hát így van ez az emberekkel egy pár dologban. Például a **globális felmelegedés** kapcsán, amelyben a kevés tudós nem tudja meggyőzni a többi szavazót, hogy csökkentsük a fogyasztásunkat, a széndioxid-kibocsájtásunkat, különben mind meghalunk. Vagy **így volt a zsidók kiírtásával kapcsolatban**, amikor nem tudta a racionális kisebbség meggyőzni a feltüzelt többséget a zsidótörvények ártó voltáról. És így van még ezer esetben, amikor az **ész helyett a propaganda**, a hangulatkeltés, a sorosozás, a migránsozás és zsidózás és cigányozás és muszlimozás győz. Sok lúd disznót, ahogy mondani szokás. 

![](http://agostonlaszlo.hu/images/orban-trump.jpg)
<em><center>Az Economist címlapja. Felirat: "A félelemmel játszani".</center></em>

Te mernél **népszavazást tartani az atombomba ledobásáról**? Főleg, ha a tévé és a rádió is harsogja, hogy nem ember, hanem félelmetes állat a másik? Bíznál benne, hogy az emberek többsége józan ésszel, belátással, sok érvet és indokot józanol meghallgatva és mérlegelve alapos utánajárás után döntene? **Rá mernéd tenni a saját életed?**

Csak mert ezt teszed. 

[Írtam egy cikket, amelyben javasoltam, hogy többet érjen a szavazati joga annak, aki több időt töltött az oktatásban és annak, aki tevékenyen vesz részt az ország építésében, azaz dolgozik, adózik.](http://agostonlaszlo.hu/blog/valasztasi-rendszer/) **Senkitől sem vettem volna el a szavazat jogát**, de megszüntettem volna a teljes egyenlőséget. 

Mert jelenleg **[hazánk lakóinak negyede funkcionális analfabéta](http://www.origo.hu/itthon/20160711-munkanelkulies.html)**, azaz nem tud értelmezni mondjuk egy használati utasítást. Vagy egy cikket, például ezt. Ezen felül **[van még úgy 100-200 ezer ember, aki nem is tud se írni, se olvasni](https://hu.wikipedia.org/wiki/Analfabetizmus)**. Egyáltalán. **[Ezzel szemben diplomás 15,5%](https://mno.hu/belfold/javul-a-magyarok-iskolazottsaga-1266478)** - ami még mindig nem feltétlenül jelenti, hogy jól gondolkodó értelmiségi, de azért egy szerencsésebb tanultsági fok. 

Tehát ma, Magyarországon **simán lehet valaki úgy miniszterelnök, hogy teljes egészében populizmusra, jól csengő hazugságokra építi a kampányát és teljes egészében kizárja az értelmiséget**, mert egyszerűen sokkal több a tájékozódni újságokból, független forrásokból képtelen ember. Az, hogy valaki idegen nyelvet is beszéljen és külföldi újságokat is el tudjon olvasni, rálátása legyen a világra még nehezebb kérdés: [37 százalék beszél egyátalán és ennek is a negyede, tehát **úgy minden tizedik magyar beszél jól "külföldiül"**](http://www.portfolio.hu/gazdasag/munkaugy/37_beszel_idegennyelvet_de_az_angolt_csak_negyeduk_jol.190226.html). Ezek jelentős része nyilván szintén a diplomások közül kell, hogy kikerüljön, mert ott elvárás egy nyelvvizsga megléte - még ha ismerem is a magyar nyelvvizsga-viszonyokat.

<iframe width="560" height="315" src="https://www.youtube.com/embed/8ALKq4tVuUQ?start=27" frameborder="0" allowfullscreen></iframe>
<em><center>Tökmindegy, kinek a táboráról szól ez a videó. Csak így lehet választást nyerni ma. </center></em>

Szóval azt javasoltam, hogy ez a szűkebb réteg ("értelmiség") is **vehessen részt ugyanolyan súllyal** a választásban, mint azok, akik csak "előre emésztett" hírekkel, azaz a média és a propagandagépezet által kiszínezett és felturbózott vagy éppen elhallgatott ismeretekkel "gazdagodnak" nap, mint nap. 

Ekkor lettem zsidóból azonnal náci. "Zsidó" eddig azért voltam, mert klasszikus liberális elveket hirdetek régóta - sokak szerint "náci" azért lettem, mert úgy gondolom, igenis **szükséges jutalmazni** egy választás során azoknak az embereknek a tudását, akik képesek jobban átlátni az összefüggéseket. És **minél több embert képessé kell tenni** arra (az oktatás színvonalának emelésével és az elérhetőség minél szélesebb körű megteremtésével), hogy jobban képesek legyenek átlátni a (világ) helyzetét.

**Minden ember egyenlőnek születik**, de döntései vagy külső behatások alapján nem egyenlő emberekként halunk meg. Az mégsem lehet üdvös állapot, hogy **ma az elítélt bűnözőknek is be kell vinni a szavazóurnát** és a **kényszergyógykezelt anyagyilkosok** (igen, jól írtam) szavazata is ugyanannyit ér, mint egy nemzetközi tendenciákat elemző közgazdászé. Egy demens öregúr vagy egy súlyos kábítószerfüggő ugyanannyira szavazóképes, mint a legjobb diplomata. Ez így szerinted biztosan építi a társadalmunkat?

Hát ki lenne akkor mégis olyan hülye, hogy ne **a befolyásolhatókat, a könnyen megijeszthetőket, fanatizálhatókat, kritikára kevésbé képeseket akarja meggyőzni** a választási győzelem eléréséhez? Sőt! Igazából, mivel ők vannak többen, ezért **ŐKET KELL meggyőzni**, ha kormányozni akarsz. Erre példa Nigel Farage. Erre példa Erdogan. Erre példa Orbán. Erre példa Trump.

![](http://agostonlaszlo.hu/images/hitler.jpg)
<em><center>A választásokon győztes (43,8%) Hitlert ünneplik 1933-ban.</center></em>

Azt ugye tudod, hogy ha mindenki szavazhatott volna, Magyarország sohasem vette volna fel a kereszténységet és valószínűleg kiírtottak volna minket? Azt ugye tudod, hogy ha mindenki szavazhatott volna, nem születik meg az 1867-es kiegyezés és nem jön el az elmúlt ötszáz év legvirágzóbb időszaka? Azt ugye tudod, hogy Hitlert is megszavazták? Azt ugye tudod, hogy Churchill a második világháború megnyerése után vereséget szenvedett a választásokon és csak '51-ben választották újra? 

**Egy ember nem attól értékes, hogy meg kell szerezni a szavazatát, hanem attól, hogy él. Egy ember nem attól képviselendő a parlamentben, mert ő a te szavazód, hanem azért, mert az országod polgára.** Egy ember, aki nem képes megfontolt összetett döntéseket hozni (mert péládul olvasni sem tud), nem lenézendő vagy csökkent értékű tagja a társadalomnak - de nem kaphat olyan terhet és felelősséget a közös ügyek felőli döntésben, amely **egyszerűen meghaladja a kompetenciáját**.

És megfordítom: a nyelveket beszélő, tanult, világlátott emberek **fogják meg magukat és kezdjék már el cipelni végre azt a felelősséget, amit a képzettségük, a lehetőségeik rájuk mérnek!** Én ezért támogatnám, hogy gondoljuk újra a választási rendszert. Hogy adjuk is meg nekik ezt a felelősséget és terhet, **mert jelenleg senkit sem érdekel párszázezer felháborodott tanár meg közgazdász véleménye, amíg milliók agyát lehet naponta átmosni.** Ezért csalódtak bennem és mondanak az emberi jogokat lábbal tipró nácinak most sokan. De ezért nem vagyok hajlandó ezt magamra venni. 

Az ötlet, amit felvetettem, ezer helyen lyukas (például a GYES-en lévők vagy a papírjaikat kamu egyetemeken megszerzettek kérdése), de az biztos, hogy **a mostani, csak az érzelmi és zsigeri politizálást támogató és megkövetelő rendszer váltásra szorul**. Egyszerűen a jelenlegi berendezkedés magától váltja ki a jelenlegi hibás működést: van, akin túl nagy az elvárás, sok erős vállon pedig túl kevés a teher.

Jó lenne, ha nem csipőből, érzelmi alapon válaszolnánk erre a felvetésre. Van jobb ötlet, mint az enyém? Én csak örülök. De el kell kezdenie végre a rációnak irányítania, különben mindannyian véglegesen és menthetetlenül elveszünk az erdőben.


[A cikk (ön)kritikáját és továbbgondolását itt olvashatod.](http://agostonlaszlo.hu/blog/nem-volt-igazam/)
