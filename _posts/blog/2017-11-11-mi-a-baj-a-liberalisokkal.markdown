---
layout: post
title: Mi a baj velünk, liberálisokkal
date: 2017-11-10 8:00:18.000000000 +00:00
author: agoston_laszlo
excerpt: Nekem is megtelik időnként a hócipőm a liberális mantrákkal és nem nehéz megérteni, miért. Menő dolog kritizálni Trumpot, Orbánt, a jobb oldalt és az úgynevezett konzervatívokat - de némi önkritika azért nekünk is beleférhetne. 
categories: blog
tags: [demokrácia, megbékélés]
image: https://i1.wp.com/noticiasvenezuela.org/wp-content/uploads/2017/10/wide-jp-29.jpg?fit=1200%2C675&ssl=1
lang: hu
---

Nem hiszem, hogy van ma Magyarországon, aki engem ne liberálisnak tekintene a blogom alapján - és ezt örömmel vállalom is. De nekem is megtelik időnként a hócipőm a liberális nyavajgással és ha egy fél centivel távolabbról nézed, nem nehéz megérteni, miért unják sokan - közte sokszor magam is - a liberális mantrákat... Menő dolog kritizálni Trumpot, Orbánt, a jobb oldalt és az úgynevezett konzervatívokat - de némi önkritika azért nekünk is beleférhetne. 

**1, Az eszme mindenek felett**

Hiszek a szabadságban, a kisebbségek, a gyengék védelmében, a szabad piacban stb. de azért az mégis túlzás, hogy **semmilyen pragmatizmus nem szorult a liberális oldalba**. Csodálatos példa: pár napja kitettem egy - szerintem nagyon vicces - posztot arról, hogy [egy srác nyilvánosan panaszkodik](https://www.facebook.com/agostonlaszloartist/posts/1277461212357974), hogy elvesztette a Corvin-tetőn a hasitasiját, benne egy 80 ezer készpénzzel, egy nyomógombos telefonnal és egy kismérleggel. Ment a hülyéskedés, hogy mi lehet? Gyorsbecsüs? Fürjhentes?

Nyilván drogdíler volt. Aki 2017-ben **nyomógombos** (azaz kártyás, eldobható, nem beazonosítható) telefonnal, az állítása szerint a lakbérének megfelelő **készpénzzel** és egy (a drog kiporciózására szólgáló) **mikromérleggel** jár **szórakozóhelyre**, az elég egyértelmű, mit akar tenni.

Mit kaptam kommentekben? Hogy micsoda szemét vagyok, mert biztosan **az inzulinadagját mérte** vele. Sőt, előkerült a mostanában velem szemben mostanában mindenre alkalmazott **"áldozathibáztató"** jelző is. Mert hogy én egy áldozatot...

Nem, barátaim. **Ne legyünk életből felmentettek** vagy olyanok, mint amikor a nagymama megtalálja a vibrátort az unokája ágyában és elhiszi, hogy az igazából a kutya gumicsontja. Értem én, hogy nagyon fontos és szép eszme ez esetben az áldozatok védelme, de időről időre triggerelődnek ezek a dolgok köztünk és **gondolkodás nélkül adjuk a sablonválaszt** a helyzet valódi mérlegelése nélkül. Ebből jön aztán az, amit **píszí** néven csúfol a világ: amikor **nem a tett számít, hanem a körülmény**. Amikor nem lehet az áldozat felelősségéről beszélni egyáltalán. Amikor ha lelőnek egy feketét, az csak bűnöző vagy csak álfozat lehetett. A világ - erről az oldalról is - sokszor végletesen leegyszerűsített.

És ha nem hiszel nekem, higgy legalább magának a srácnak... 

![](http://agostonlaszlo.hu/images/drogoskomment.jpg)
![](http://agostonlaszlo.hu/images/drogoskomment2.jpg)
<center><i>Úgy tűnik, nem inzulinproblémái voltak, akármennyire is pörögtek ezen sokan...</i></center>


**2, Töketlenség**
--

Azért bukott az elmúlt években sok helyen a bal oldali, liberális kormányzat, mert **nem hitték el nekik/nekünk, hogy tudunk változást, valódi haladást elérni**. Hogy is tudnánk, amikor gyors és hatásos cselekvés helyett próbálunk mindig mindenkinek megfelelni. Nem az a lényeg, hogy eljussunk A-ból B-be, hanem hogy közben senki ne bántódjon meg.

Nézd meg a mai magyar baloldalt! Nem (csak) a Fidesz szalámizta szét - **szétszalámizta az saját magát**. Mert ódzkodunk az erős kéztől és mindent próbálunk rohadtul alternatívan látni. **Tényleg nincsen annyi közös a mai baloldali pártokban, hogy alapot teremtsen az együttmáködésre?** Tényleg ennyire különbözőek a programok? Vagy csak megy a hiszti. a szájkarate a haladás és a pragmatikus megoldások keresése helyett? 

Olyanok vagyunk, mint egy kupac tudós, aki nagyon ért a személyiségi jogokhoz, a filozófiához és az atomfizikához - de egy kiló parizert nem tud megvenni. 

Egy konferencián nem rég arról beszéltem, hogy **a hajó elsüllyedni látszik, [a demkorácia megbukott**](http://agostonlaszlo.hu/blog/a-demokracia-megbukott/), meg kell szülnünk az új paradigmát. A jelenlévők megbotránkoztak. Igaz, hogy a hajó süllyed, a víz már az orrunkig ér, de nem bukott meg a kedves eszme, csak nem működik. Inkább kutassuk és beszélgessünk róla tovább.


**3, Kirekesztés**
--

Emlékeztek, micsoda kiborulás volt az oldalamon, amikor [leültem Vona Gáborral beszélgetni](http://agostonlaszlo.hu/blog/vona-gabor/)? Rögtön náci lettem és áruló. **Mennyivel vagyunk jobbak a deákné vásznánál, ha mi magunk is címkézünk és nem vagyunk hajlandóak a párbeszédre?** Ha csak a saját hangunkat akarjuk hall(g)atni a másikkal való érdemi eszmecsere helyett? Ha **csak meggyőzni akarunk, nem tanulni**.

![](http://agostonlaszlo.hu/images/vonagabor.jpg)

Igen, tanultam Vona Gábortól és **mégsem lettem Jobbikos**. Ahogyan tőletek is. Ahogyan mindenkitől az életben, akire odafigyeltem. Vagy csak a cigányokra, zsidókra és melegekre igaz, hogy **több, ami összeköt, mint ami elválaszt**?


**4, Gyűlölködés**
--

Ez pedig a fentiből következik: annyira toleránsak vagyunk és annyira hiszünk a szép eszmékben, hogy **nekifutásból köpjük magunkat szemen, ha ezeket valaki bántja**. Fideszesnek lenni vallás? Igen az. És **liberálisnak lenni is az** ebben a szétpolarizált, hülye világban. 

![](http://agostonlaszlo.hu/images/kecs.jpg)
<center><i>Vallás</i></center>

Mert képtelenek vagyunk tartani szintet: már nem merek női témákról írni, mert rögtön jönnek a *nincsen p/nád, kussolj"*-típusú [SIC!] kommentek. Ha valaki felveti, hogy a cigányok körében magasabb a bűnözési ráta, azonnal megkapja a *"náci"* címkét. Ha valaki konzervatív, rögtön *ostoba, agymosott szemét* is lesz.

Ez a gyűlölet. És nem érdekel, ki kezdte.


**5, Elbeszélés mások feje fölött**
--

Végül pedig a **rosszul értelmezett** tanítói mentalitás. Okosabbak, képzettebbek vagyunk, jobban átlátjuk a világ dolgait? Nem tudom, általában igaz-e, de legyen. Akkor viszont tanítanunk kéne. **A jó tanár pedig fejleszteni akar, nem elégteleneket osztogatni**. A jó tanár észreveszi, hogy az ő tudása hatalom és kiváltság és **megosztani akarja, nem egy katedráról kinyilvánítani, hogy aztán hülyézhesse a diákot**, aki nem értette meg. Rohadt nagy baj van, ha felsőbb rendűnek tekintjük magunkat - miközben az ellenfelünk a fene tudja mennyit kapott meg a mi lehetőségeinkből az életben. Igazunk van? Hiszek benne, hogy igen. De akkor a mi felelősségünk ezt **úgy elmondani**, hogy meg is értsék.

Nincs műveletlen, rossz közönség. Csak hiteltelen, rossz előadó.
