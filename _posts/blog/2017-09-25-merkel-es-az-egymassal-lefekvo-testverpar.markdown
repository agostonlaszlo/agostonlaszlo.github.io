---
layout: post
title: Mi köze Merkelnek az egymással szexelő testvérpárhoz?
date: 2017-09-25 8:00:18.000000000 +00:00
author: agoston_laszlo
excerpt: Feltettem egy kérdést, amely ezreket hozott zavarba. Megmutatom, miért fontos ez a kérdés és miért nem létezik olyan, mint 'általános erkölcs' vagy 'általános jó'. És ezek elfogadása miért életbevágó a társadalom számára.
categories: blog
tags: [demokrácia, homoszexualitás, muszlim, megbékélés]
image: http://www.bumm.sk/uploads/news/714/139714/merkel-nyerte-a-nemet-valasztasokat-de-abszolut-nem-lehet-boldog_139714.jpg
lang: hu
---
Vasárnap este - szándékosan - nagy vihart kavart [egy posztom](https://www.facebook.com/agostonlaszloartist/photos/a.561808153923287.1073741833.447410712029699/1242847295819366/?type=1&theater), amelyben a következő kérdést tettem fel:

*"Egy testvérpár úgy dönt, ki akarja egymással próbálni a szexet. Minden létező módon védekeznének, gondolatkísérletünk szerint a teherbeesés esélye 0%, az eset egyszeri, sohasem ismételnék meg. Nem ártanak vele senkinek, de az egyik legnagyobb tabut döntögetik. Elfogadod vagy ellenzed? Miért?"*

![](http://www.zgeneracio.hu/www/public/upload/portrait/SZAVAK%202/tabu.jpg)
A kép forrása: [zgeneracio.hu](http://www.zgeneracio.hu/portrait/T)

Jött is rá 12 óra alatt **500 komment**, sokakat indított válaszadásra a felvetés. **De miért tettem fel a kérdést egyáltalán?**

Tudod, ez a gondolatkísérlet azért nagyszerű és zavarbaejtő, mert nincsen hagyományosan elfogadható, egyszerű megoldása. Vagy **elfogadod**, hogy két ember olyat csinál, **amit te** - akárcsak én - **visszataszítónak és gusztustalannak tartasz** vagy **beleszólsz** egy olyan dologba, **ami senkinek sem árt**, ami éppen ezért az egyéni szabadság része kéne, hogy legyen - lévén gondolatkísérletünk szerint gyerek nem lehet az esetből, még csak meg sem ismétlődik újra -, tehát a hagyományos liberális gondolkodás szerint nem büntetendő.

Ez egy olyan kérdés, ami rámutat egy nagyon fontos társadalmi problémára. **Ez a kérdés az érzelmi reagálás lakmuszpapírja.**

Németországban a mostani választásokon nagyon megerősödött a joboldali populista AfD-párt, amely ["kétségtelenül felkavarta a német politika állóvizét, miután nagyon is fontos kérdésekre nagyon is leegyszerűsítő válaszokat ad"](http://index.hu/kulfold/2017/09/24/afd_alternativa_nemetorszagnak_nemetorszag_valasztas/). Azaz **építő megoldások helyett jól hangzó megoldásokat** gyárt. Amiken nem kell nagyon mélyen elgondolkodni, megítélésükhöz nem kell ismereteket szerezni, utánajárni, egyszerűen csak érzelmi alapon feltüzelhető vele sok-sok ember. Ezt láttuk a Brexitnél és Trump megválasztásánál is.

Az általam felvetett kérdés helyes és biztonságos megválaszolásához meg kell értenünk, hogy **a következő fogalmak nem lehetnek mérvadók**:<br />
*"ez így van jól"* <br />
*"ez nem erkölcsös"* <br />
*"Isten szerint ez bűn"* <br />

Látom, ahogy megdöbbensz és felháborodsz: **de hát mi lesz a világgal, ha mindent megengedünk?** Kérlek olvasd végig, nagyon nem erről szeretnék beszélni!

A fenti fogalmakkal egy társadalom általános értékítélete azért nem lenne szabad, hogy befolyásolható legyen, mert **maximálisan szubjektívek, csak a te nézőpontod vagy a te csoportod nézőpontját tartalmazzák**. Például a hagyományos keresztény erkölcs szerint a **házasság előtti szex** *nem erkölcsös, mert Isten szerint bűn és ez így van jól* (mind a három fenti választ felhasználtam). De nem volnék benne biztos, hogy mindenki számára jobb szűznek maradni a nászéjszakáig, ráadásul a keresztényeknek is csak egy kis százaléka megy szűzen a házasságba - akkor hogyan lehetne ezt ráadásul a nem-keresztények számára is kötelezővé, előírttá, elvárttá tenni?

![](http://agostonlaszlo.hu/images/zsido-kereszteny-muszlim.jpg)
[A kép forrása](https://www.timesofisrael.com/berlin-prayer-house-unites-jews-christians-muslims/)

Mondok másik példát. A zsidó kultúra szerint **a disznóhús fogyasztása** *nem erkölcsös, mert Isten szerint ez bűn és ez így van jól*. Hogy éreznéd magad, ha ez a gondolkodás válna általánossá és a társadalom egy jelentős része megvetne, sőt akár bíróság elé citálna azért, mert szereted a kolbászt?

És ezt a sort a végtelenségig folytathatjuk egészen odáig, amikor egyszer Horvátországban **két piaci kofa összeveszett rajtam**, hogy most bunkó vagyok vagy nem vagyok bunkó, amiért egy üdülőövezetben 45 fokban félmeztelenül jelentem meg a piacon. **Saját maguk között sem volt egyetértés**, hogy ez erkölcstelen-e, mi az a szabály, ami "így van jól".

**A populizmus viszont mindig ezekre az érzésekre építi a mondanivalóját**: aki nem olyan, mint a többség, az nem erkölcsös, nem Isten / a hagyományaink szerint való, **mert ahogyan mi gondoljuk, az így van jól**. Aki nem így látja, aki nem fogadja el a szabályainkat, az hazaáruló, erkölcstelen, a társadalom mételye, térjen el bárhol is a normától.

Jut eszembe: valaki felvetette, hogy **normális vagyok-e**, hogy egyáltalán ilyet kérdezek. Én pedig válaszoltam: mi a norma? Sok más egyéb mellett az, hogy gyűlöletet szítunk vallások és azok követői ellen (zsidók, muszlimok), másodrendű állampolgárként kezelünk más szexuális beállítottságúakat (melegek) és nem foglalkozunk a nőügyekkel? 

**Ha ez a norma, én nem szeretnék normális lenni.** Szinte biztos, hogy te sem.

![](http://agostonlaszlo.hu/images/kulturankat.jpg)
[A kép forrása](https://velenceblog.com/2015/06/14/multikulti-2015/)

**Akkor mi alapján mondjuk meg, hogy valami elfogadható-e vagy sem?** Volt, aki azt javasolta, az alapján ítéljünk, hogy egy tett épít vagy rombol. Csak ezt is baromi nehéz megítélni. Ez alapján például be kéne tiltani a dohányzást, a napi egy pohár bornál több alkoholt és az egy filmnél hosszabb tévénézést. Ezek sem építik senkinek az életét... de joga van hozzá mindenkinek, hogy azt tegyen, amit akar, nem? 

Az én válaszom nagyon egyszerű és a hagyományos liberális válasz: **mindenki tegyen amit, ahogy és akivel szeretne, amíg azzal mást meg nem károsít**. Igen, szexelhessen a testvérpár amennyiben felnőttek, döntésképesek és gyerek nem születik a dologból (mert őt károsítaná, de legalábbis veszélyeztetné). Igen, viszolygok ettől és gusztustalannak tartom - mert én magam nem tenném. 

**De ki vagyok én, hogy megmondjam a saját vágyaim, értékeim, hitem vagy filozófiám szerint, hogy más mit csináljon, amíg azzal senkinek sem árt?**

Meg kell értened, hogy **nem létezik általános "jó", csak "nem rossz"**. Neked, személy szerint pedig jogod van az életedben, a <u>saját életedben</u> felállítani a saját erkölcseidet vagy elfogadni valamely tanítás erkölcsrendszerét, hogy aszerint élj, aszerint ismerkedj emberekkel és aszerint neveld a gyermekeidet. Addig, amíg majd ők is felnőttek nem lesznek **és el nem tudják ők, maguk dönteni**, hogy mit tartanak majd jónak és erkölcsösnek. 

És akkor ugyanez igaz melegekre, muszlimokra, zsidókra és minden szubkultúrára - amíg ezzel senkinek nem okoznak kárt.

Kérésem: most is tégy három felkiáltójelet a kommentedbe, ha olvastad a cikket. Sokkal jobb olyanokkal vitázni, akik nem csak a címig jutottak :)
