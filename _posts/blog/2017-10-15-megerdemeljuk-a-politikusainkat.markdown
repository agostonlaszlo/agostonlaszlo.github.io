---
layout: post
title: Megérdemeljük a mindenkori politikusainkat
date: 2017-10-15 8:00:18.000000000 +00:00
author: agoston_laszlo
excerpt: Magyarországon nincsen demokrácia. Vajon igény volna rá? Ha nincsen, mi Magyarország jövője? Mi hozhat változást? Nem látom pozitívan a helyzetet. Miért nem szeretném bántani Orbánt többé?
categories: blog
tags: [demokrácia, megbékélés]
image: http://agostonlaszlo.hu/images/plakatos.jpg
lang: hu
---
Magyarországon nincsen demokrácia - de igény volna rá? Szállj fel a vonatra és nézz szét: az utasok szerinted mennyire vágynak foglalkozni állampolgári kötelességükkel, a közügyekkel? Szerinted mennyire képesek és mennyire van lehetőségük a tájékozódásra, a nemzetközi kitekintésre, a politikai pártok párttalan, egyenlő vizsgálatára? 

Ki akar itt demokráciiát, amikor lehet csendben a kocsmában káromkodni is? 

![](http://agostonlaszlo.hu/images/kormanyvaltas.jpg)

Mielőtt elkezdenéd: **a szavazás joga önmagában még nem jelenti, hogy demokráciában élsz**. Demokrácia ott van, ahol **a hatalmi ágak elkülönülve működnek**, ahol **hiteles a választási rendszer**, ahol az emberek **nem félnek véleményt alkotni** és ezért nem éri, nem érheti őket hátrányos megkülönböztetés. Demokrácia ott van, ahol a kormányzó párt **nem erőből, hanem konszenzusos alapon** irányítja az országot és ahol az **ellenfélnek is lehet igaza**. Nálunk 103 törvényt fogadott el tavaly a parlament. Ebből **103**-at terjesztett be a kormánypárt, **0** ellenzéki javaslatot fogadtak el. [(forrás)](http://index.hu/belfold/2017/06/16/fidesz_ellenzek_103_0_parlamenti_tavasz_statisztikaja/)

Magyarországon nincsen demokrácia - de nincs is rá igény.

"**A középiskolások kétharmada „szélsőségesen antidemokratikus” magatartásokat támogat**, közben a politikáról nagyon keveset tudnak, közéleti kérdésekről otthon sem nagyon hallanak, ilyesmiről beszélni egyszerűen illetlenségnek számít - derül ki egy 2800 tanulót megkérdező friss kutatás anyagából. Kirekesztő nemzetkép, előítéletesség és elsikkadó demokratikus nevelés: hamarosan ők fognak választani." [(forrás)](http://index.hu/tudomany/2017/09/15/eros_vezetot_es_odauto_partokat_akarnak_a_kozepiskolasok/)

<iframe src="https://player.vimeo.com/video/238252631" width="640" height="360" frameborder="0" webkitallowfullscreen mozallowfullscreen allowfullscreen></iframe>

Még az ország immár 12. éve regnáló miniszterelnöke szerint is "veszekedős félázsiai származék a magyar", amely tulajdonképpen nem érdemli, mert nem igényli a demokráciát. Orbán és a Fidesz semmi egyebet nem csinál, mint a legnézettebb tévéműsorok, az összes valóságshow és Éjjel-Nappal Butapest: **nem teremti, hanem kiszolgálja az igényeket**.

Lehet azon vakarózni, hogy ez mennyire jó vagy rossz, de olyannyira adottság, hogy **bárki lépne a helyükre, pont ott folytatná, ahol ők abbahagyták. Ezt mind tudjuk, nem?** Ja és ugye te sem gondolod, hogy csak úgy, egy nyavajás szavazással le lehetne mondatni a Fideszt, aki éppen a honvédő szerepében tetszeleg és aki arra kondícionálja a magyarokat, hogy mindenki más hazaáruló, ugye? 

Bármennyire fájdalmas a szembenézés: **nem a politikusaink csinálnak minket, hanem mi csináljuk a politikusainkat.** Ők csak a tükör, amelyben a társadalom látja magát. Pont azon a színvonalon vannak, mint a választóik, akik szavaznak rájuk. Máskülönben miért is tenne valaki hitet egy nálánál hitványabb mellett?

<iframe src="https://player.vimeo.com/video/238252998" width="640" height="360" frameborder="0" webkitallowfullscreen mozallowfullscreen allowfullscreen></iframe>

És itt nem csak Orbánra és a Fideszre gondolok. **Gondolok itt minden pártra kis hazánkban.**

Gyerekkorom óta beszélünk itt kormányváltásról és gyerekkorom óta mindig pofára esünk. Mert **a tünetet akarjuk gyógyítani a betegség helyett.** Mondhatod: de hát a Fidesz volt, aki elvadította az embereket! Miattuk lett gyűlölködő ennnyi ember, miattuk lett Őcsény meg a többi.

Pedig nem. Ők **csak felszínre hozták és meglovagolták** a már meglévő ostobaságot, félelmet, felelősség-kerülést és xenofóbiát. Csak kiszolgáltak. A társadalomban meg nem lévő dolgot teremteni egyetlen párt sem képes. Az persze már más kérdés, hogy a vendégszeretet, a tehetség és a nyíltszívűség ugyanúgy része a magyarságnak, csak ez nem kap már rég óta teret...

Hogy mi a megoldás? Egyrészt el kell engedni a politikát. Régi paradigma, ó szövet, nincs benne megoldás. **A népet kell nevelni** - akár olyan Facebook-videókkal, mint amelyekkel én is próbálom - és **nem ráharapni a folyamatosan felénk dobott gumicsontokra**. Megpróbálok én sem foglalkozni Orbánnal és a Fidesszel többé (remélem , sikerülni fog, mert nagy azért a kísértés), mert **aki eddig nem látta be**, hogy mondjuk a Soros-kampány kamu, **az vagy hülye vagy cinkos**. Egyikkel ezért, másikkal azért nincs miről beszélni.

![](http://civilhetes.net/sites/default/files/kepek/71ybc72dq50wnydds_0.jpg)
<center><i>Nem alkották, csak felszínre hozták...</i></center>

Igen, stadionok fognak még épülni. Igen, össze fog omlani a kórházrendszer, hogy mindenkit a fizetősbe tereljenek át. Igen, orosz titkosügynökök fognak szabadon garázdálkodni közöttünk. Ez így lesz. Hiába adsz neki energiát, csak belefásulsz, elfogysz és kiégsz. Sajnálom.

Attól félek, **Magyarországnak el kell érnie a legalját**. Úgy tűnik, csőd, vérontás és összeomlás nélkül nem tanul a magyar. **Nekünk Mohács kell.** Szerinted milyen karmát gyárt most magának ez az ország?

![](http://agostonlaszlo.hu/images/plakatos.jpg)

Persze, tudom, ez velünk nem történhet meg... Majd jön az Eu és megvéd... Hogyan? Kiad két dörgedelmes állásfoglalást vagy lesz egy durva vitanap a Deutsch Tamás, Juncker és Farage nevével fémjelzett Európai Parlamentben?

**Kívánom, hogy így legyen? Nem.** A legkevésbé sem. De nem látok egyelőre másra esélyt. Nem a politikusaink, hanem a szavazóik miatt.

Terjeszd a jót és nagyon vigyázz magadra! **Már egy ideje dolgozom egy rendszeren, amellyel te is részt vehetsz a pozitív üzenetek terjesztésében** pont annyi energiával, amennyit te rászánni bírsz. De kitiltom ebből a rendszerből a direkt politikát. Felesleges energiapazarlás és csak veszélyt hozol a saját fejedre. Hamarosan jelentkezem majd ezzel.

**Add fel a naivitásod és készülj fel**, mert a repülés innentől rázós lesz. Ma a civilek, jövőre lehet, hogy az értelmiség jön. Félek, nagy lesz a rombolás, de egy nap a tarra égett mezőn is új élet sarjad. **Őrizd meg magad akkorra**, kellenek majd még Magyarországra az (újjá)építő kezek!
