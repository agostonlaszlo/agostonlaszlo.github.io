---
layout: post
title: Magyarország Húsvétja - quo vadis, Patria?
date: 2017-04-09 9:00:18.000000000 +00:00
author: agoston_laszlo
excerpt: "A keresztény Magyarország a Húsvétot ünnepli és közben számolatlanul küldi a saját fiait a Golgotára - mi pedig megannyi Jézusként siratjuk a vesztébe rohanó Jeruzsálemet. Fáj, hogy ebből a sorból is sokan a gondolat helyett csak blaszfémiát látnak majd..."
categories: blog
tags: [rólam]
image: http://agostonlaszlo.hu/images/nerojatszik.jpg
lang: hu
---
*És szóla Pilátus: <br />
-- Kit engedjek inkább szabadon? A Názáreti Jézust vagy Barabást, a gyilkost? <br />
-- Barabást!*<br />

Na, ki merjem tenni? Három "basszátok meg" van benne... a hallgatóságom egyharmada semmi mást nem fog meghallani belőle... merjem vállalni névvel és arccal, hogy kimondom: Magyarországon nincsen demokrácia? Ülök a gép előtt, az ujjam az enteren. Aludjunk rá egyet reggelig! 

Reggel felkelek. Ott van a videó. Akarom én ezt? Megint jönni fognak a bekecses-bakancsos-tasrsolyos-kalapos nemzeti cosplayerek és virtuálisan feláldoznak a turulnak... Van ennek értelme, Laci? Megint így címlapra kerülni? Van értelme, kiállni az ország egyik legjobb egyeteméért, van értelme kockáztatni a híred-neved azért, hogy megint kimondani, amit százezrek, ha nem milliók gondolnak, csak jogosan félnek elveszteni az állásukat miatta? Van értelme a nyakadba zúdítani azt, ami jön?

Nincs. De a gombot megnyomom és a videó kikerül. Mert vannak dolgok, amiket becsületből tesz meg az ember és nem higgadt megfontolásból. 

Kinyilvánítani, hogy szolgálhattok, te bármilyen isteneket, *"de én és az én házam népe az URat szolgáljuk!"* (Józsué 24,15). Néha a kiállás magáért fontos, nem az eredményekért, amit hoz.

Jönnek az első kedvelések, kommentek, megosztások, rettentően felpörög. Ezrek nézik, hamarosan százezrek...

![](http://agostonlaszlo.hu/images/1millio.jpg)

Ütik a fejemet, hogy hogyan mondhatok olyat: nincsen demokrácia... Miközben nem csak a CEU-t zárják be épp, de például [az olimpia összes létesítményét is megépítik](http://index.hu/sport/2024/budapest/2017/04/08/budapest_minden_olimpiai_helyszint_felepit_es_palyazik_2028-ra_vagy_2032-re/), akár akarja a nép, akár nem. Mondjuk nem is tudhatjuk, hogy akarja-e, mert bár konzultálunk a néppel [egy olyan oldalon, amely az orosz Yandexnek csatornázza ki az adatokat](https://444.hu/2017/04/08/orosz-kod-fut-a-kormany-nemzeti-konzultacios-weboldalan), a népszavazást elkaszáljuk... Főleg, hogy a komrányközeli valasz.hu már január 19-én megírta:

A népszavazás teljesen felesleges, mert "a kormány ugyanis decemberben eldöntötte, hogy a következő öt évben, vagyis 2022-ig a Kemény Ferenc Program keretében így is, úgy is megépíti azokat a sportlétesítményeket, amelyek még hiányoznának az olimpiarendezéshez." ( [forrás](http://valasz.hu/itthon/nolimpia-elindult-minden-idok-legfeleslegesebb-alairasgyujtese-122194) )

Nem bánom... ostorozzanak... ezt nem érzem.

Jön sok biztató levél. Igyekszem ezekre koncentrálni, mert közben kezdenek beesni az olyanok is, amelyek szintén biztatnak, de arra, hogy  létesítsek szexuális kapcsolatot anyámmal a haza védelmében vagy hogy költözzek vissza a Vörös-tenger mellé, ha nem jó nekem itt. Mosolygok rajtuk és törlöm-tiltom őket. Annyiszor keresnek rá, hogy már magától adja fel a Google a keresési lehetőséget:

![](http://agostonlaszlo.hu/images/zsidovagyok.jpg)

Egy ideig hosszú posztokban válaszolgatok a főbb felvetésekre, egy idő után már csak a legviccesebb gyalázkodókat posztolom ki név és arc nélkül. Aki Grazból hazaárulózik, aki hosszú ú-val írja le, hogy kulturálatlan vagyok... Elkomorodom. Sokan nem értik, azt hiszik, nyelvtannáciskodom, meg visszahazaárulózok ezzel... Hát nem... Csak próbálok tükröt tartani azoknak az embereknek, akik úgy tűnik, nem szoktak belenézni. Mert nem konzisztensek sajá magukkal. És próbálom a gyomorgörcsöt, amit mindenkinek okoznak ezekkel közösen feldolgozni. Csattog az ostor az arcomba keményen... de hát én vállaltam...

Vállaltam? Mivel? Azzal, hogy elmondtam, amit mind tudunk? Azzal, hogy felemeltem a takarót a leprás fekélyeinkről? A fene se akart közszereplő lenni. Csak elkezdtem megosztani tartalmakat, amiket fontosnak tartok. Amik szerintem az emberek és a beteg társadalmunk épülését szolgálják. Aztán kiderült, hogy sok embernek fontos ez... Óriási keresztté nőtt ez a vállamon és cipekedés közben még köpködnek is az útszélről a katona meg odacsap...

![](http://agostonlaszlo.hu/images/nerojatszik.jpg)
<center>Nero játszik, a lángoló Róma felett</center>

Neves operaénekesek tagadtak meg, nyilvánosan álltak ki ellenem a Facebookon, ki tehetségtelennek sejtetve, ki kínosnak nevezve, akinek "nem jegyzi meg a nevét". Mert kiálltam Magyarország legjobb egyetemének erőszakos bezáratása ellen, a kultúra papjai kiakadtak rám. Ó főpapok... ó, farizeusok...

Tudom, Soros fizet minden soromért. Miért nem tudod elképzelni, hogy valakinek önállóan is vannak gondolatai? Magadból indulsz ki? Neked fizetnek? Nem értem...

A keresztény Magyarország a Húsvétot ünnepli és közben számolatlanul küldi a saját fiait a Golgotára - mi pedig megannyi Jézusként siratjuk a vesztébe rohanó Jeruzsálemet. Fáj, hogy ebből a sorból is sokan a gondolat helyett csak blaszfémiát látnak majd...

Örülök, hogy egymilliónál is többen látták ezt a videót. Sok olyan konfliktust generált, amelyben porral törve hullottak le az életemről emberek, mint metszéskor a száraz gallyak. Ez vagyok én, ecce homo! Jézus nem vagyok, de kellett ez a videó, hogy Barabássá se legyek...

<iframe width="560" height="315" src="https://www.youtube.com/embed/GxLMvcPDNoc" frameborder="0" allowfullscreen></iframe>
