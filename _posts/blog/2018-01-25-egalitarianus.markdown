---
layout: post
title: Kell-e női James Bond - avagy meg lehet-e nyerni a nemek háborúját?
date: 2018-01-25 8:00:18.000000000 +00:00
author: agoston_laszlo
excerpt: Mindannyian egymás áldozatai vagyunk. Küzdünk még azért, hogy bebizonyítsuk, ki a hibásabb vagy megpróbálunk végre ebből az egészből együtt felállni?
categories: blog
tags: [megbékélés, feminizmus]
image: http://agostonlaszlo.hu/images/jamesbond.JPG
lang: hu
---
Bevallom, nem értek ezzel egyet. A nőknek **nem a férfiak helyett**, hanem **a férfiakkal együtt** kell egyenlőségben lenniük. Nem az a megoldás, hogy átírjuk a mítoszainkat, leforgatjuk négy nővel a Szellemírtók 2-t (megtörtént), és nővé tesszük James Bondot, hanem hogy **megteremtjük az ezzel párhuzamos női mítoszt**. Ennek jött el ma az ideje: hogy **újraértelmezzük a nők szerepét**, megszülessenek azok az idolok és példaképek, akik nem csak a szépségükkel vagy a hűségükkel, hanem **az eszükkel, a lelki erejükkel és hasonló kiválóságaikkal válnak követendővé**.

![](http://agostonlaszlo.hu/images/jamesbond.JPG)

De ez már nem az a feminizmus, ami eddig volt. Ez már **valami új**, a szüfrazsetteknél nagyobb dolog. Itt már nem csak a teret kell megteremtenie a nőknek, de **birtokba is kell venniük a jogaikat** - és a jogokkal mindig járó **kötelezettségeiket**. És jobban kell csinálniunk, mint ahogyan mi, férfiak csináltuk. Nem lehet a sok évezredes elnyomatásra hivatkozva **most a férfiakat elnyomni**. Nem teremthetünk újra egy rosszul működő, erőn és félelmen, kiszolgáltatottságon alapuló rendszert csak most férfi helyett női agresszióval. Nem lehet a jövő útja, hogy a "rendszerváltás" után más néven, más nemben teremtse elő a társadalom újra az elnyomóit. 

Láttam egy videót, amely az ellen küzdött, hogy **a nők ne kapjanak kevesebbet ugyanazért a munkáért**. Maximálisan igazuk van! - De ezzel egy időben, ezzel teljesen egyszerre **a nőknek is el kell hagyniuk azt az elvárást**, hogy **a férfi többet keressen** náluk. Azt, hogy egy randin a férfinak **meg kelljen hívni a nőt** és azt, hogy a szórakozóhelyekre **a nők olcsóbban mehessenek be**. Az egyenlőség egyenlőség. Ha az egyik fél hirtelen egyenlőbbé válik, azt már az Állatfarmban is láttuk, hogy nem vezet jóra. 

Véget kell érjen a nemeket mindkét oldalról érintő kettős mérce: **a nőket tárgyiasítani undorító dolog** - de a nőknek is meg kell tanulniuk **nem hasznot húzni a nőiességükből**! Mennyire megy ez? Nézzük meg, mit kapott Teczár Szilárd azért, mert szólni mert, hogy a nőket csak csalinak használják a szórakozóhelyek az ingyenes beengedéssel - [akit aztán a haszonélvezettől eleső nők tépték szét](https://femina.hu/terasz/teczar_szilard/).

**Imádom a nők egyenlőségét és utálom, amivé a feminizmus lett sokak zászlaján**. A metoo-kampány egy nagyszerű dolog, amire óriási szükség van/volt/lesz, de az lehetetlen, hogy **ha egy férfi próbál kritikát megfogalmazni** a témával kapcsolatban, fel kell készüljön sok **száz és száz dühös, vérben forgó tollú nő támadására**, akik áldozathibáztatónak, szexuális ragadozónak és minden másnak elmondják azért, mert nem hömpölygött csönben a férfigyűlölet folyamával. 

Miért írok férfigyűlöletről? Mert nem látom **a javító szándékot**, a bűnökre **a megoldás igénye nélkül** tereljük a figyelmet: ha valaki elkövető volt, **hogyan tud feloldozást nyerni**? Óriási dolog - és kérlek fel se tételezd, hogy ezt nem látom -, hogy a nők kimondhatják, elkezdhetik feldolgozni, szembe nézhetnek végre azzal, amivel sokáig nem lehetett. De kidőlt a méregpohár és csak ömlik, ömlik, de nincs hova elvezetni. **Az áldozat nem nyerhet nyugalmat, az elkövető nem nyerhet bocsánatot.** Ahol most tartunk, az egy **vesztes-vesztes játszma**. Ezért sürgetem az első pillanattól fogva, hogy lépjünk eggyel még tovább!

Új, **egyenlőségen alapuló** világot kell teremtenünk. Ahelyett, hogy az áldozatok felelősségét keresnénk, át kell őket ölelnük és tanulnunk kell a példájukból. Feltettem a kérdést a Facebook-oldalamon, hogy vajon hol van a különbség áldozathibáztatás és a jogos elvárás között, hogy mindenki vigyázzon magára és ne hozza magát olyan helyzetbe. A legjobb válasz számomra az **időbeliség** volt: azt, hogy nem megyünk fel egyedül a rossz hírű hollywoodi producer szobájába, **előre mondjuk**. Mert igen: **a te felelősséged, hogy vigyázz magadra**. Felnőtt ember vagy. De **amikor megtörtént a baj, nem mondunk ilyeneket az áldozatnak.** Minek? Naiv volt? Az. Hülye volt? Az. Te is voltál már, én is voltam naiv is meg hülye is, mégsem ennek a felhánytorgatására vágytam volna, ha ezekből eredő veszteségem miatt segítséget kérek valakitől. 

Az áldozat szerepéről beszélni **előre érdemes és szabad és kell**: hogy ne legyünk naivak és hülyék. Hogy ne *váljunk* áldozattá. A rossz hírű producer felmentése meg természetesen kérdéses sem lehet - de **meg kell adni neki a lehetőséget** és az utat, hogy megbánást tudjon tanusítani és feloldozást tudjon nyerni. Mert **az elkövető is áldozat**, senki sem tesz jókedvéből rosszat a másikkal. 

És ugyanígy azoknak a nőknek is meg kell adni a megbánás és a feloldozás lehetőségét, **akik napról napra ugyanúgy megerőszakolják a férfiakat** csak az ő eszközeik nem fizikai természetűek. Ha **a büntetés oldaláról közelítünk**, egy végtelen spirálban találjuk magunkat. Itt az ideje **a megbocsátásról beszélni**. És azt segíteni. Nekem neked, neked nekem.

**A férfiaknak meg kell érteni, hogy a nem az kurvára nem. A nőknek pedig meg kell tanulniuk nemet mondani. Meg igent is, mert a talánhoz nem lehet alkalmazkodni.**

Idáig lefelé nyomtuk egymást. Ment a harc, hogy ki a hibás, **kinek a felelőssége**. Azt mondjuk, Éva adta Ádámnak az almát. De srácok! Annyira mindegy, mert **egyikük fejéhez sem tartottak pisztolyt, hogy belehaparapjanak**. Tovább keressük a bűnöst vagy megértjük, hogy **mindannyian egymás áldozatai vagyunk** és megpróbálunk ebből az egészből **együtt** felállni?

Mára már nem tartom magam feministának. Nem támogatom azt, hogy a férfiak elnyomása után a nők elnyomása következzen. **Egalitariánus vagyok - mindkét oldalról egyenlőségpárti.** Tudunk együtt működni szeretetben, odafigyelésben is, csak rengeteg munka és önismeret szükséges hozzá.

De sohasem volt jobb idő elkezdeni, mint most.
