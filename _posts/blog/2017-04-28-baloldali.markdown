---
layout: post
title: Hehe. Ha a sok mocskolódó tudná, hogy nem is vagyok igazi baloldali...
date: 2017-04-28 16:00:18.000000000 +00:00
author: agoston_laszlo
excerpt: Nem vagyok hagyományos baloldali és a legkevésbé sem gondolom, hogy az én hozzáállásom a világhoz az egyedül üdvözítő. Ember vagyok, sokszor még tévedek is, ezt nem esik nehezemre beismerni. 
categories: blog
tags: [rólam, demokrácia, megbékélés]
image: http://agostonlaszlo.hu/images/baljobb.jpg
lang: hu
---
Hehe. Ha a sok mocskolódó tudná, hogy nem vagyok igazi baloldali, mert bár a szociális intézkedéseket támogatom, a versenyt és a teljes egyenlőséget (anyagi értelemben) nem. Nem vagyok igazi baloldali, mert hiszek a nemzet fontosságában. Na nem mint Hitler, de mint Bartók, aki a gyökereinket térképezte fel a zenében és csak ámult tőle a világ...

![](http://agostonlaszlo.hu/images/baljobb.jpg)

Nem hiszek abban, hogy minden bevándorlót be kell fogadni, sőt, a kerítést is (bár voltam annó az ellene tartott tüntetésen) támogatom már. De követelem, hogy vallás vagy származás alapján ne tegyünk különbséget ember és ember között, pláne ne uszítson senki felebarátaink ellen (ha már keresztény) és egy humanitárius katasztrófa megoldásában vegyük ki a részünket, mert ahogy mi bánunk másokkal, úgy bánnak majd velünk. Ha már keresztény...

Nem vagyok hagyományos baloldali, amikor támogatom azt, hogy aki erősebb, tehetségesebb, jobb üzletember, messzebb juthasson és kerülhessen az átlag fölé. De hiszek a szabad kereskedelemben és a laissez faire elvében. Az ellen viszont kifejezetten tiltakozom, hogy óriás vállalatok trösztként vagy csak egyszerűen az erejükből adódóan eltapossanak többre méltó helyi cégeket. Vagy oligarchák. A nemzeti kiskirályok ellen még jobban is tiltakozom. 

Nem vagyok hagyományos baloldali, mert gyűlölöm a segélyezést. Sokkal szigorúbb lennék ezügyben, hogy a segély mankó legyen, nem pedig a cél, hogy még a lábam is eltörjem érte. De ha valakinek szüksége van rá, akkor annyit adjunk, amennyivel talpra tud aztán állni. 

Hiszek a családban. Az otthon szentségében. Abban, hogy támogatásra szorul mindenki, aki egyedül neveli a gyerekét, de a legjobb lenne elérni, hogy a nők is tudjanak mondjuk több félállást vagy otthonról végezhető munkát találni. Persze csak ha akarnak.

Hiszek az egyházak fontosságában. Csak én a muszlim egyházéban is. Mindenkiében (közte a civil szervezetekkel), akik mások életét akarják jobbá tenni. És hiszek abban is, hogy kell vallást tanítani az iskolákban. Csak több félét mindenkinek, hogy felnőve nagyszerű, tisztességes, egymást tisztelő emberek váljanak majd belőlük. 

Hiszek a foci és a sportok erejében. Hiszek abban, hogy kell Magyarországra pár nemzetközi minőségű stadion. Úgy három. Maximum. De hiszek a tömegsportok támogatásában, amitől az emberek egészségesebbek lesznek és kevesebbet kell költenünk a gyógykezelésükre. A pszichiátriaira is.

Hiszek abban, hogy Soros György ne szóljon bele az életünkbe. De köszönjük meg neki, amit eddig is adott (pl. a fél mai kormánynak) és ne csináljunk belőle démont. Ha van vele baj, oldják meg diplomáciai úton. Ha meg nincs, engedjük, hogy olyan kiváló projekteket támogasson, mint mondjuk a CEU.

Hiszek abban, hogy Putyin se szóljon bele az életünkbe. Ne adósítsuk el az unokáinkat is egy olyan embernek, aki lelöveti az ellenzékét. 

Hiszek abban, hogy az állam se szóljon bele az életünkbe. Hadd szexeljen mindenki azzal, akivel akar, foglalkozzon viszont a nőügyekkel, biztosítsa a lehetőséget, hogy bármilyen istent imádhassak és könyörgöm... kérve kérem... ne uszítson a polgártársaim ellen...

![](http://agostonlaszlo.hu/images/jobbal.jpg)
*Mindig valami ellen kell definiálnunk magunkat?*

Nem vagyok hagyományos baloldali és a legkevésbé sem gondolom, hogy az én hozzáállásom a világhoz az egyedül üdvözítő. Ember vagyok, sokszor még tévedek is, ezt nem esik nehezemre beismerni. 

Sajnálom, ha nem találod itthon a helyed. Mert te sem úgy vagy jobb vagy baloldali, ahogy itthon azt mások hirdetik /akarják/mondják rólad. Mert hittél egy emberben vagy pártban és rá kellett jönnöd, hogy méltatlanná váltak a bizalmadra. Nagy csalódás és nagyon nehéz beismerni, feledni az elmúlt éveket és akár szembe is fordulni azzal, ami már nem te vagy. Ami már nem téged szolgál. 

Sajnálom, és tisztellek, ha képes vagy megtenni. Akármelyik is volt az az ember, párt vagy akár pár egy házasságban. Néha elromlanak a dolgok. Olyankor tovább kell lépni. 

Sokan vagyunk veled.
