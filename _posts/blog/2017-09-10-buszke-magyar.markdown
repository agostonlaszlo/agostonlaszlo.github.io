---
layout: post
title: Mit ér az ember, ha magyar?
date: 2017-09-10 09:00:18.000000000 +00:00
author: agoston_laszlo
excerpt: Rendre előkerül a beszélgetéseimben, hogy miért nem vagyok jobb magyar. Miért nem lesz könnyes a szemem, Trianontól, miért nem tartom a magyar embert jobbnak, mint a román vagy afrikai embert, miért nem hiszem, hogy Isten választott népe vagyunk és nálunk a legszebbek a lányok és legjobb a kaja...
categories: blog
tags: [demokrácia, megbékélés]
image: http://agostonlaszlo.hu/images/orszaghaz.jpg
lang: hu
---
Rengeteg reakciót kaptam arra az írásomra, amelyben azt írtam: [a magyar nemzet nem jobb senkinél. Viszont nem is rosszabb](https://facebook.com/agostonlaszloartist/photos/a.524823634288406.1073741831.447410712029699/1225438904226872/?type=3&theater) és nagy hibának neveztem, hogy versenyeztetjük a nemzeteket. Tudod miért? Mert nem hiszem, hogy valaki a születésénél fogva kéne hogy győztes vagy vesztes legyen.

**"Balsors, akit régen tép... megszenvedte már e nép..."**

Rendre előkerül a beszélgetéseimben, hogy **miért nem vagyok "jobb magyar"**. Miért nem lesz könnyes a szemem, Trianontól ([egyébként sok évig könnyes lett, aztán változott valami](http://agostonlaszlo.hu/blog/en-is-voltam-rasszista/)), miért nem tartom a magyar embert jobbnak, mint a román vagy afrikai embert, miért nem hiszem, hogy Isten választott népe vagyunk és nálunk a legszebbek a lányok és legjobb a konyha...

![](http://agostonlaszlo.hu/images/orszaghaz.jpg)

Azért, mert **apám engem elsősorban embernek nevelt**. Azt mondta, minden más csak ez után jöhet. Második lehet a sorban a vallásom, a szexuális identitásom vagy épp a nemzetiségem. És azt is mondta, ha ez felborul, abból mindig valami borzalom következik.

Ha inkább vagy keresztény mint ember (ilyen persze nem kéne, hogy létezzen, de mégis létezik) abból lesz a keresztes háború, meg a papok, akik megáldják a fegyvereket. **Ha inkább vagy magyar, mint ember, abból következik az idegengyűlölet és a határok lezárása.** Nem csak a déli, minden határé. És egy idő után magad maradsz.

Az én magyarságom valóban hátrébb áll a sorban. Az én magyarságom a magyar lélekhez, a népzenéhez, a sarki gyrososhoz, az idős, kicsit süket szomszéd nénitől áthallatszó gramofonsistergéshez és persze most már apám sírkövéhez kötődik. De ezek az érzések, megélések és eszmék **csak számomra teszik a világ legfontosabb helyévé Magyarországot**, mert az én életemhez kötődnek. És a számomra legkedvesebbet nem akarom objektíven mindenki számára a legjobbként beállítani. **Az én feleségem nem kell, hogy szebb legyen, mint a te feleséged ahhoz, hogy szeressem és hűséges legyek hozzá.** Egyáltalán nem hasonlítgatom össze őket. Hülyeség. És ha Magyarország objektíven jobb lenne, mint más országa, abban benne lenne, hogy az ő népzenéje, az ő sarki gyrososa, az őszomszéd nénije és az ő apjának a sírja kevesebbet ér. És ebből megintcsak valami borzalom következik.

![](http://agostonlaszlo.hu/images/mecset.jpg)
<center><em>Az iszfaháni Jameh mecset. Ezt egy alacsonyabb rendű kultúra építette volna?</em></center>

Tudod, elsősorban ember vagyok. **Másodsorban sok minden** - ezek között nem akarnék sorrendet felállítani, de a magyarságomnál mind fontosabb -, például (heteró) férfi, zenész-marketinges vagy éppen európai. **Igen, inkább vagyok európai, mint magyar.** Tudod miért? Mert nem látom a különbséget (szó szerint *különb-séget*) magam és egy szlovák vagy német vagy angol között. Mind a négyen tudjuk, ki volt Caesar, Beethoven, megemeljük kalapunkat a szüfrazsettek előtt, szeretjük a focit és a házaink falán máig ott vannak a világháború nyomai, akárcsak a nagyszüleink szívében. **Az ország- és nyelvhatáron kívül semmi komoly nem választ el minket.** Testvérek vagyunk.

Ezzel szemben egy afrikai, egy kínai, egy ausztrál vagy egy orosz (!) - bár, ha művelt szintén tud mindezekről - **más érzelmi, értelmi és vallási-energetikai közegből, más alapokkal érkezik.** Fontos, hogy nem tartom a magamét eredendően jobbnak, de jobban a magaménak igen. Unokatestvérek vagyunk.

Voltak csodaszép, muszlim országokból érkező és többé-kevésbé vallásos muszlim nők is az életemben. **Éreztem a másságukat, de nem éreztem magam különbnek náluk.** És nem, egyikük sem vágta el a torkomat. :)

![](http://agostonlaszlo.hu/images/mahira-khan.jpg)
<center><em>Mahira Khan pakisztáni színésznő - természetesen ilusztráció</em></center>

**Összefoglalva** tehát: van mire büszkének lenned, ha magyar vagy és ezt nem is akarom elvenni senkitől! De van mire büszkének lennie az arabnak, az orosznak, a kínainak is. Csodálatos - más - kultúrák. Versengeni velük azért nem érdemes, mert almát hasonlítunk körtéhez, botorság lenne. És egyébként is: mit nyer az, aki jobb tudna lenni, mint a másik? Uralkodhatna? Lehetne ő az új zsarnok? Az együttműködésben és sokszínűségben annyival több érték van, mint - a fentebb kezdett példát folytatva - mint amennyivel többet kap mindenki egy jó párkapcsolatból a megerőszakolás helyett...

Európán belül pedig mind testvérek vagyunk. Pont. És tökmindegy, ki a nagyobb. Persze, a gyerekek közt is a testvérek tudják a legjobban bántani egymást. De a viták ellenére az igazi baj mégis csak akkor történik, ha valaki család nélkül marad. 

És nem örülnék, ha adoptálna minket kemény kezű unokatestvérünk, Oroszország...
