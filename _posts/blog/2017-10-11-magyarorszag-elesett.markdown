---
layout: post
title: Magyarország elesett
date: 2017-10-06 8:00:18.000000000 +00:00
author: agoston_laszlo
excerpt: Miért osztanak meg rengetegen jól láthatóan hamis híreket? Hogy lehet valaki annyira hülye, hogy átverést tár az ismerősei elé? Komolyan nem is értem... Idióták ezek? Nem. Legalábbis nem tartom magamat annak, pedig én is megtettem.
categories: blog
tags: [demokrácia, megbékélés]
image: http://agostonlaszlo.hu/images/rovar2.JPG
lang: hu
---
*"Az nem lehet, hogy annyi szív
Hiába onta vért,
S keservben annyi hû kebel
Szakadt meg a honért."* 

1937 van. Zsidó vagy a náci Németországban. Mit csinálsz? Mai fejjel azt mondod: menekülsz. De akkor ők miért nem menekültek el? 

Ezen gondolkozom már nagyon régóta. És azon, hogy vajon mit tettem volna én, ha 1937-ben értelmiségi vagyok és végig kell néznem, ahogy milliókat fanatizálnak ordas eszmékkel és ahogy testvér testvérnek támad, ahogy az egyház megáldja a fegyvereket és az emberek mosolyogva vagy fogat csikorgatva készülnek előidézni a romlást. Ellenálltam volna? És gázkamrában végzem? Vagy menekültem volna? Nem tudhatom.

![](http://agostonlaszlo.hu/images/Chamberlain.jpg)

1937 ma van. Aki értelmiségi teheti, elmenekül, testvér testvér ellen támad, a szabadság - egyenlőség - testvériség nevében kriptasötétbe vetett ordas eszmék pedig dörömbölnek a sírverem ajtaján: úgy hiszik, eljött a feltámadásuk ideje. A papok megáldják a szó-fegyvereket és a Parlamentben nevezik Isten ellenségeinek, a Sátán ügynökeinek a segíteni akarókat választott árulóink.

Meddig próbálsz ellenállni és mikor jön el az a pont, amikor meghajtod fejedet a Gép előtt? Amikor belátod, hogy 2018-ban ugyanez a kormány fog győzni, csak a mérték a kérdéses. Amikor belátod, [hogy az egypártrendszer szentháromságának ugyanúgy tagja az MSZP, mint a KDNP](http://24.hu/kozelet/2017/10/07/havas-szinjatek-volt-a-vita-molnar-a-fidesz-kottajabol-jatszott/) és hogy az européer Magyarországra - amelyben nincs mondjuk eleve elcsalva egy választás már a rendszer bevezetésekor -, amelybe '89 óta elvileg törekedtünk, egyszerűen nincs kereslet az ostobák, a megfélemlítettek és a kacagó hazaárulók között?

"Az nem lehet, hogy ész, erõ
És oly szent akarat
Hiába sorvadozzanak
Egy átoksúly alatt."

A zsidó sem hitte 1937-ben, hogy létezik, létezhet az, aminek a jöttét senki sem akarta elhinni. Nem hitte el, hogy a szomszédja örömmel ül majd bele az ő elhagyott lakásába, miután marhavagonokba zsúfolták a gyerekeit. Azt gondolta mindig, hogy biztosan ez az üreg legmélye. Áltatta magát, mint ahogyan Chamberlain báró is hitt Hitlernek, amikor a meg nem támadási szerződést büszkén lobogtatva szállt le a hestoni repülőtéren 1938-ban, két évvel azelőtt, hogy Hitler porrá bombáztatta volna az országát.

![](http://agostonlaszlo.hu/images/Chamberlain.jpg)
<center><i>Chamberlain báró a meg nem támadási megállapodással</i></center>

Mondd, mit csinált Európa a Krím-félsziget annektálásakor? Nem ugyanazt, mint amikor Hitler az Anschlussal elfoglalta Ausztriát? 

Mondd, miben hiszel, mivel áltatod magad? Miért gondolod, hogy Ágoston Laciért nem fog rövid időn belül eljönni a fekete autó, amikor [egy színházi rendező, egy festékdobáló aktivista és egy korrupcióellenes volt politikus jelent igazán nemzetbiztonsági kockázatot](http://index.hu/belfold/2017/09/12/ok_a_kormany_szerint_a_felforgatok/) miközben [az orosz titkosszolgálat emberei mint a rák szövik át Magyarország szövetét?](http://index.hu/belfold/2017/03/21/titkosszolga_orosz_fenyegetes_romagyilkossag_interju/) Mert az biztosan nem lehet? Mert nem engedi a tisztesség? A becsület?

Nem érzed, mert lassan, napról napra, centiről centire törték el a gerincünket. Már nem is emlékszel, milyen volt külföldön büszkeséggel magyarnak lenni. És milyen volt legutóbb - ha volt ilyen egyáltalán - Magyarországon hinni a jövőben. Hittel szavazni. Bízni a másikban és elsősorban embernek lenni.

Magyarország elesett. Évről évre csúszunk lefelé és a jövő évi választáson ki fog derülni, hogy a többség ezt akarja. Ha nem ezt akarja, akkor is ki fog derülni. Mert a maffiát a demokratikus eszközök sosem érdekélték és nem is engedik, hogy felálljon egy hiteles, valamire való ellenfél. Mindig az jut eszembe, hogy Bajnai Gordon milyen sietve távozott az országból és mennyire nincsen róla hír...

"Még jõni kell, még jõni fog
Egy jobb kor, mely után
Buzgó imádság epedez
Százezrek ajakán."

Ez most erőszaktétel. Megerőszakolják a hazámat és nem tehetek semmit ellene. "Letörnek népet és hazát, bosszút állnak ifjon, s gyönge lányon." - de a Nagy Francia Forradalomnak is ugyan, mi lett a vége? Kivégzések és őrület... Fel kell nőnie az emberiségnek, fel kell nőnie a magyar embereknek ahhoz, hogy előre tudjunk lépni. Úgy tűnik, előbb át kell esnünk ezen az erőszaktételen. Mert megakadályozni - és ne áltasd magad! - nem tudjuk. "Ne ellenkezz, hamarabb túl leszel rajta!"

Nem fogok ellenkezni. Hallom a kalapács-csattogást, de üresen hagyom a nekem készülő keresztet. Nem a kormányt, a népet kell leváltani. Mert nem a kormány, Magyarország rohad. A zsidókat sem Hitler és Göring zárta be a vagonba Auschwitz felé. Hanem a társadalom önzése és közönye. 

1937 van. Ez a cikk is bekerül a rólam szóló jelentésbe. Lehet, hogy holnap az én arcom lesz Soros helyén. Lehet, hogy a tiéd. A Gép bárkit bedarál és nyomós indok se kell hozzá. És jövőre - akár csak 1937-ben - tapsolni fognak a milliók. Ne haragudj rájuk.

Bocsád meg, mert nem tudják mit cselekszenek.
