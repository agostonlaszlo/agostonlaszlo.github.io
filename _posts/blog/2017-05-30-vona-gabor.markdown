---
layout: post
title: Találkozásom Vona Gáborral
date: 2017-05-20 09:00:18.000000000 +00:00
author: agoston_laszlo
excerpt: Ha még egyszer meglátok egy Jobbikos hűtőmágnest a házban, nem vagyok a fiatok többé - fordultam az ebédlőben a kővé dermedt és sokkolt szüleimhez sok évvel ezelőtt, majd látványosan kettétörtem az inkriminált darabot. Kedvelitek Feri barátomat? Ezek börtönbe záratnák, mert meleg. Tényleg ezt akarjátok támogatni?
categories: blog
tags: [demokrácia, megbékélés]
image: http://agostonlaszlo.hu/images/vonagabor.jpg
lang: hu
---
"Ha még egyszer meglátok egy Jobbikos hűtőmágnest a házban, nem vagyok a fiatok többé" - fordultam az ebédlőben a kővé dermedt és sokkolt szüleimhez sok évvel ezelőtt, majd látványosan kettétörtem az inkriminált darabot. "Kedvelitek Feri barátomat? Ezek [börtönbe záratnák, mert meleg](http://hvg.hu/itthon/20120411_jobbik_tervezet). Tényleg ezt akarjátok támogatni?"

Szegény szüleim persze a legkevésbé se gondolták ezt át és nem is politikai kiállásnak szánták, csak... feltettek egy az utcán kapott hűtőmágnest...

![](http://agostonlaszlo.hu/images/vonagabor.jpg)

Pár hete kaptam egy megkeresést: nincs-e kedvem Vona Gáborral, a Jobbik elnökével találkozni egy beszélgetésre. Elsőre nem értettem, hogy vicc-e vagy komoly, akarnak tőlem valamit vagy valami csapda... Végül arra jutottam, hogy ha nem találkozom vele, **ha nem ülök le egy asztalhoz azokkal, akik másban hisznek, mint én és nem vagyok kíváncsi mások véleményére - azzá válok, mint ami ellen harcolok.** Másként mondva: **nem az a kérdés, kivel ülsz le egy asztalhoz, hanem hogy ott mit képviselsz.**

Hétfőn felvettem a tavaly a Budapest Prideon kapott szivárványos "buzikarkötőmet" és elindultam a Parlamentbe. Bénáztam egy sort, beálltam a turisták közé, pedig *magyar vagyok, nem turista*, de végül egy attilás úr mögött csak megtaláltam a helyes utat. 

**Ismertek.** Ez volt az első megdöbbenésem. Tudom, százezer ember követ, de ettől még most is újra és újra megdöbbenek, amikor ismeretlenek felém irányuló szeretetével vagy tiszteletével találkozom. A múlkor egy vécésfiú kérdezett rám, hogy én vagyok-e az Ágoston Laci... Megtisztelő volt és pont ugyanannyira megtisztelő, mint bárki más hasonló kérdése, most éppen a Parlamentben.

**A beszélgetés meglepően jó élmény volt.** Eleve "harckészültségben" érkeztem a karkötőm miatt. Vártam pár fintort, akár beszólást, hogy provokációnak veszik (jó, legyünk őszinték... valahol az is volt). Ehhez képest tiszteletet kaptam és kulturált eszmecserét EU-ról, arról, hogy mit jelent ma nemzetinek lenni, a menekültkérdésről - és miután szóba hoztam a karkötőt - a melegkérdésről. 

Megkérdeztem, hogy mi a helyzet a melegek bebörtönzésével, a rasszizmussal, az antiszemitizmussal, miért nem jönnek ki a Pridera és miért nem vesznek részt a kisebbségek rendezvényein, ha valóban megváltozott a véleményük a kérdésről. 

"Ezt szolgálta, amikor [Gyöngyöspatán roma közmunkások közé álltam be dolgozni](http://alfahir.hu/vona_gabor_kozmunkara_jelentkezem) vagy amikor [levélben köszöntöttem a zsidó közösséget](http://zsido.com/vajon-mit-valaszolt-koves-slomo-a-jobbik-hanukai-levelere/), de ezeket is mindig a visszájára fordította a média. Szívesen veszek részt beszélgetéseken, fórumokon, ilyen volt például az *Egyenlő házasságot mindenkinek?*-konferencia is, amiről a sajtó úgy írt, hogy [bemerészkedtünk az oroszlány szivárványszínű barlangjába](http://24.hu/belfold/2016/10/20/a-jobbik-bemereszkedett-az-oroszlan-szivarvanyszinu-barlangjaba/). De akármit csinálunk, a sajtó egy jelentős része szívesebben fotózza az arcunk helyett a lábunkat: van-e valakin bakancs. Aztán ha van - akármiért - azzal fognak foglalkozni a valóban fontos dolgok helyett." - válaszolta.

Nem kardozni érkeztem, egyébként is *én voltam a vendég*, nem mentünk bele semmibe igazán mélyen. **Ismerkedtünk, nézeteket ütköztettünk, de a meggyőzés és a támadó kritika minden szándéka nélkül.** Érzelmi viharok nélkül, egymás tiszteletben tartásával - ahogyan azt mindig is kéne.

Őszintén bevallom, **elgondolkodtató élmény volt.** Nem lettem Jobbik-szavazó, de kiváncsi igen. Arra, hogy mennyi az igazság abban a képben, amit az állami propagandagépezet a néppártosodó Jobbikról mutat. Le tudják és tényleg le akarják-e vetni az eddigi farkasbőrt? Vona Gábor a pártot vagy magát reprezentálta jobban ezen a kétségkívül kellemes beszélgetésen? És Vona - akinek a politikusi kvalitásai felől eddig se volt kétségem - vajon mennyire képviselte velem szemben azt, amit én hallani akartam azzal szemben, amit akár csak a politikai szükségszerűség kényszerítésében megtenne, ha lehetősége nyílna rá?

**Örülök, hogy meghívtak és örülök, hogy elmentem.** Megint bebizonyosodott a számomra, hogy semmi sem fekete-fehér - még az sem, amit én régóta annak hiszek. Terv szerint hamarosan a Momentum egy rendezvényén is feltűnök majd egy nyílt beszélgetésen. Vajon Orbán Viktortól is számíthatok majd ilyen megkeresésre?

Szívesen tennék neki eleget.
