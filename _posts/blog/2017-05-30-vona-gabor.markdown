---
layout: post
title: Találkozásom Vona Gáborral
date: 2017-05-20 09:00:18.000000000 +00:00
author: agoston_laszlo
excerpt: Ha még egyszer meglátok egy Jobbikos vacakot a házban, nem vagyok a fiatok többé - fordultam az ebédlőben a kővé dermedt és sokkolt szüleimhez sok évvel ezelőtt, majd látványosan kettétörtem az szóban forgó darabot. Szegény szüleim persze a legkevésbé sem politikai kiállásnak szánták, csak... feltettek egy az utcán kapott hűtőmágnest...
categories: blog
tags: [demokrácia, megbékélés]
image: http://agostonlaszlo.hu/images/propagandista.jpg
lang: hu
---
"Ha még egyszer meglátok egy Jobbikos hűtőmágnest a házban, nem vagyok a fiatok többé" - fordultam az ebédlőben a kővé dermedt és sokkolt szüleimhez sok évvel ezelőtt, majd látványosan kettétörtem az inkriminált darabot. "Ismeritek Feri barátomat? Meleg. Ezek az emberek kémiailag kasztrálnák. Tényleg ezt akarjátok támogatni?"

Szegény szüleim persze a legkevésbé sem gondolták ezt át és nem is politikai kiállásnak szánták, csak... feltettek egy az utcán kapott hűtőmágnest...

Pár hete kaptam egy megkeresést: nincs-e kedvem Vona Gáborral, a Jobbik elnökével találkozni egy beszélgetésre. Elsőre nem értettem, hogy vicc-e vagy komoly, akarnak tőlem valamit vagy valami csapda... Végül arra jutottam, hogy ha nem találkozom vele, **ha nem ülök le egy asztalhoz azokkal, akik másban hisznek, mint én - azzá válok, mint ami ellen harcolok.** Másként mondva: **nem az a kérdés, kivel ülsz le egy asztalhoz, hanem hogy ott mit képviselsz.**

Hétfőn felvettem a tavaly a Budapest Prideon kapott szivárványos "buzikarkötőmet" és elindultam a Parlamentbe. Bénáztam egy sort, beálltam a turisták közé, pedig *magyar vagyok, nem turista*, de végül egy attilás úr mögött csak megtaláltam a helyes utat. 

Ismertek. Ez volt az első megdöbbenésem. Tudom, százezer ember követ, de ettől még most is újra és újra megdöbbenek, amikor ismeretlenek felém irányuló szeretetével vagy tiszteletével találkozom. A múlkor egy vécésfiú kérdezett rám, hogy én vagyok-e az Ágoston Laci... Megtisztelő volt és pont ugyanannyira megtisztelő, mint bárki más hasonló kérdése, most éppen a Parlamentben.

A beszélgetés meglepően jó élmény volt. Eleve "harckészültségben" érkeztem a karkötőm miatt. Vártam pár fintort, akár beszólást, hogy provokációnak veszik (jó, legyünk őszinték... valahol az is volt). Ehhez képest tiszteletet kaptam és kulturált eszmecserét EU-ról, arról, hogy mit jelent ma nemzetinek lenni, a menekültkérdésről - és miután szóba hoztam a karkötőt - a melegkérdésről. 

Őszintén bevallom, elgondolkodtató élmény volt. Nem lettem Jobbik-szavazó, de kiváncsi igen. Arra, hogy mennyi az igazság abban a képben, amit az állami propagandagépezet a néppártosodó Jobbikról mutat. Le tudják és tényleg le akarják-e vetni az eddigi farkasbőrt? Vona Gábor a pártot vagy magát reprezentálta jobban ezen a kétségkívül kellemes beszélgetésen? És Vona - akinek a politikusi kvalitásai felől eddig se volt kétségem - vajon mennyire képviselte velem szemben azt, amit én hallani akartam azzal szemben, amit akár csak a politikai szükségszerűség kényszerítésében megtenne, ha lehetősége nyílna rá?

Örülök, hogy meghívtak és örülök, hogy elmentem. Megint bebizonyosodott a számomra, hogy semmi sem fekete-fehér - még az sem, amit én régóta annak hiszek. Terv szerint hamarosan a Momentum egy rendezvényén is feltűnök majd egy nyílt beszélgetésen. Vajon Orbán Viktortól is számíthatok majd ilyen megkeresésre?

Szívesen tennék neki eleget.
