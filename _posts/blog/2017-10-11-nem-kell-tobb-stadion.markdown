---
layout: post
title: Miért nem kell több stadion? - válasz a szétlájkolt topkommentre Vujity Tvrtko posztja alatt
date: 2017-11-11 8:00:18.000000000 +00:00
author: agoston_laszlo
excerpt: Ne védjük már ostobasággal az ostobaságot... 
categories: blog
tags: [demokrácia, megbékélés]
image: http://agostonlaszlo.hu/images/feminizmus.jpg
lang: hu
---
Talán sokan emlékeztem [Vujity Tvrtko írására, ami nagyon hamar virális lett](https://www.facebook.com/vujitytvrtko/photos/a.523675771035274.1073741826.272564679479719/1500905689978939/?type=3&theater): - még az Andorra elleni vereség után írta le, hogy amíg az egészségügy és a többi romokban, nem kérünk több stadiont, ne fizessünk évi félmilliárdot egy kutyaütő válogatott edzőjének stb. Azóta nyilván megy az agyatlan anyázás az oldalán, ahogy az Magyarországon már szinte el is várható.

![](http://agostonlaszlo.hu/images/tvrtko.jpg)

A topkommenttel - minden következetlen ostobasága ellenére - közel kétezren értettek egyet, én viszont most szeretném megválaszolni és sokak számára érthetővé tenni, mi a baja az egészségesen gondolkodóknak ezzel az egésszel.

Tamás  kommentje (kiemelések tőlem):
"Először is **a stadionok nem a focistáknak épülnek, hanem a szurkolóknak** És nem csak futballmeccsekre, hanem rendezvényekre, **nagykoncertekre, konferenciákra, kiállításokra** és minden olyan eseményre, amire értékesíteni tudják. Csak a tények kedvéért. Mellesleg **aki nem szeret meccsre járni**, vagy még egyszer sem vitte ki a gyerekét egy stadionba, **az azt mondja, minek a stadion**. Aki nem jár moziba, színházba, amiatt felesleges ilyen építményeket, intézményeket fenntartani. Szóval kedves mindenki, a stadionok azon szurkolóknak épülnek, akik kulturált körülmények között szeretnének szurkolni, szórakozni, színvonalától függetlenül. A focisták a pályán játszanak, a fű meg mindenhol zöld. **Elegem van abból, hogy összekeverik a szezont a fazonnal. Mi közé az egészségügynek a sporthoz?** Mi közé az autopályák építésének a stadionokhoz? Tény, a magyar foci gyenge, ettől még nem kell összekeverni a szezont a fazonnal. Hozzáteszem, **Ukrajnában, Romániában több modernebb stadion van, mint nálunk**... És ott sincs kolbászból a kerítés. Ami épül annak örülni kell. Az itt marad, az érték. Amiatt kell bosszankodni, ami épülhetett volna, de ellopták a pénzt, így nem épült meg."

![](http://agostonlaszlo.hu/images/tamaskomment.jpg)

Drága Tamás és minden hasonlóan érvelő honfitársam!

A stadionokban a tavalyi szezonban [2 704 fő](https://www.magyarfutball.hu/hu/merkozesek/bajnoki_merkozesek/nb_i/2016_2017/nezoszamok) volt az átlagos fordulónkénti nézőszám - de ezeket az adatokat is [rendesen kozmetikázzák]https://444.hu/2016/03/04/sokkal-kevesebben-jarnak-magyarorszagon-meccsre-mint-amit-a-klubok-hazudnak, sőt [hovatovább hamisítják](https://444.hu/2017/04/23/a-meccsen-ahol-ez-a-kep-keszult-hivatalosan-4854-nezo-volt).

A képen látható meccsen hivatalosan 4854 drukker váltott jegyet, a valóságban 4-500 fő volt kint.

![](https://4cdn.hu/kraken/image/upload/s--Ci2QfTwr--/7076TutrruzPMgCRs.png)

Eközben csak [az itt felsorolt stadionokra 54 milliárdot költünk](http://www.csakfoci.hu/magyar-foci/ezek-a-stadion-keszulhetnek-el-2018-tavaszara-arenakorkep#). Ezek között van például Kozármisleny 440 milliós pályája is, de [a Puskás Stadion 200 milliárdja](http://index.hu/sport/futball/2017/03/07/puskas_ferenc_stadion_190_milliard_koltseg/) vagy a miniszterelnök háza végében (!) épült falusi NB1-es felcsúti stadion 3,8 milliárdja még nincs.

A közgazdaságtan legalapabb szabálya a szűkösség elve, magyarul nincsen végtelen mennyiségű javunk. A magyar kincstárban X forint van, kedves Tamás, és hiába nem érted, hogy "mi köze az egészségügynek a sporthoz", de amikor - és ne legyen így - a te haldokló apádat nem látják el nyolc órán keresztül a sörgősségin, mint az enyémmel tették, mert nem volt működő mellkasrötgen, inhalátor, oxigénpalack és egyébként orvos meg ápolónő, akkor megérted, hogy **a magyar kincstár X forintjából vagy erre vagy arra költünk**.

Nem demagógia leírni, hogy apám ellátásán (is) spórolta meg a kisvasúttal is megközelíthető stadion árát a Honvédő Cézár, mert a rendelkezésre álló X forintból nem oda, hanem ide költött. Mi köze annak, hogy luxusautót veszel ahhoz, hogy a gyereked éhezik? Hát, az, hogy a te felelőtlen döntésed miatt éhezik.

Arról, hogy ezek a stadionok mennyire lesznek nagykoncertekre, konferenciákra és kiállításokra használhatóak... Hány kiállítást tartanak szerinted a gyepen? És hány konferenciát? És hány szabadtéri nagykoncertet tartanak szerinted Kozármislenyben? Ha igazad volna - csak számold ki! - egy akár csak ötmilliárdért épülő stadion hány év alatt hozná be az árát egy átlag mondjuk 2 milliót hozó eseményből? Ne feledd, hogy ezek a beruházások egyrészt mindig óriási költségnövelkedéssel érnek véget, másrészt fenntartani is kell valamiből az épületeket...

Szóval amikor majd elmész a kórházba - ne legyen így - és a gyerekedet nem tudják ellátni, gondold meg, hogy szerencsés-e a korrupcióban úszó Ukrajnához mérni Magyarországot. És gondolja meg mind a másfélezer lájkolója ennek a topkommentnek, hogy vajon Soros György fizette a fenti soraimat vagy csak egyszerűen a hócipőnk van tele az ostobasággal és a hazudozással.

Ne válaszolj. Tudom, mit írnál. De azért remélem valahol, mélyen, egy fél pillanatra csak átgondolod a fentieket...

