---
layout: post
title: Miért nem kell több stadion? - válasz a szétlájkolt topkommentre Vujity Tvrtko posztja alatt
date: 2017-11-11 8:00:18.000000000 +00:00
author: agoston_laszlo
excerpt: Ne védjük már minden áron az ostobaságot - attól még, hogy szimpatizálsz egy párttal, lehetsz realista... 
categories: blog
tags: [demokrácia, megbékélés]
image: http://agostonlaszlo.hu/images/tvrtko.jpg
lang: hu
---
Talán sokan emlékeztem [Vujity Tvrtko írására, ami nagyon hamar virális lett](https://www.facebook.com/vujitytvrtko/photos/a.523675771035274.1073741826.272564679479719/1500905689978939/?type=3&theater): - még az Andorra elleni vereség után írta le, hogy amíg az egészségügy és a többi romokban, nem kérünk több stadiont, ne fizessünk évi félmilliárdot egy kutyaütő válogatott edzőjének stb. Azóta nyilván megy az agyatlan anyázás az oldalán, ahogy az Magyarországon már szinte el is várható.

![](http://agostonlaszlo.hu/images/tvrtko.jpg)

A topkommenttel - minden életszerűtlensége ellenére - **több, mint másfél ezren értettek egyet**, én viszont most szeretném megválaszolni és sokak számára érthetővé tenni, mi a baja az egészségesen gondolkodóknak ezzel az egésszel.

Tamás  viharosan lájkolt kommentje (kiemelések tőlem): <br />
"Először is **a stadionok nem a focistáknak épülnek, hanem a szurkolóknak** És nem csak futballmeccsekre, hanem rendezvényekre, **nagykoncertekre, konferenciákra, kiállításokra** és minden olyan eseményre, amire értékesíteni tudják. Csak a tények kedvéért. Mellesleg **aki nem szeret meccsre járni**, vagy még egyszer sem vitte ki a gyerekét egy stadionba, **az azt mondja, minek a stadion**. Aki nem jár moziba, színházba, amiatt felesleges ilyen építményeket, intézményeket fenntartani. Szóval kedves mindenki, a stadionok azon szurkolóknak épülnek, akik kulturált körülmények között szeretnének szurkolni, szórakozni, színvonalától függetlenül. A focisták a pályán játszanak, a fű meg mindenhol zöld. **Elegem van abból, hogy összekeverik a szezont a fazonnal. Mi közé az egészségügynek a sporthoz?** Mi közé az autopályák építésének a stadionokhoz? Tény, a magyar foci gyenge, ettől még nem kell összekeverni a szezont a fazonnal. Hozzáteszem, **Ukrajnában, Romániában több modernebb stadion van, mint nálunk**... És ott sincs kolbászból a kerítés. Ami épül annak örülni kell. Az itt marad, az érték. Amiatt kell bosszankodni, ami épülhetett volna, de ellopták a pénzt, így nem épült meg."

![](http://agostonlaszlo.hu/images/tamaskomment.jpg)

Drága Tamás és minden hasonlóan érvelő honfitársam!

A stadionokban a tavalyi szezonban **[2 704 fő](https://www.magyarfutball.hu/hu/merkozesek/bajnoki_merkozesek/nb_i/2016_2017/nezoszamok)**, ebben az évadban eddig **[2798](https://www.magyarfutball.hu/hu/merkozesek/bajnoki_merkozesek/nb_i/2017_2018/nezoszamok)** volt az átlagos fordulónkénti nézőszám - de ezeket az adatokat is [rendesen kozmetikázzák, sőt hovatovább hamisítják](https://444.hu/2016/03/04/sokkal-kevesebben-jarnak-magyarorszagon-meccsre-mint-amit-a-klubok-hazudnak).

A képen látható meccsen például [hivatalosan 4854 drukker váltott jegyet, a valóságban 4-500 fő volt kint]((https://444.hu/2017/04/23/a-meccsen-ahol-ez-a-kep-keszult-hivatalosan-4854-nezo-volt)).

![](https://4cdn.hu/kraken/image/upload/s--Ci2QfTwr--/7076TutrruzPMgCRs.png)

Eközben csak [az itt felsorolt stadionokra **54 milliárdot** költünk](http://www.csakfoci.hu/magyar-foci/ezek-a-stadion-keszulhetnek-el-2018-tavaszara-arenakorkep#). Ezek között van például **Kozármisleny 440 milliós** pályája is, de [a Puskás Stadion **200 milliárdja**](http://index.hu/sport/futball/2017/03/07/puskas_ferenc_stadion_190_milliard_koltseg/) vagy **a miniszterelnök háza végében (!) épült falusi NB1-es felcsúti stadion 3,8 milliárdja** még nincs.

A közgazdaságtan legalapabb szabálya a szűkösség elve, magyarul **nincsen végtelen mennyiségű pénzünk**. A magyar kincstárban X forint van, kedves Tamás, és hiába nem érted, hogy "mi köze az egészségügynek a sporthoz", de amikor - és ne legyen így - a te haldokló apádat nem látják el nyolc órán keresztül a sörgősségin, mint az enyémmel tették, mert nem volt működő mellkasrötgen, inhalátor, oxigénpalack és egyébként orvos meg ápolónő, akkor megérted, hogy a magyar kincstár X forintjából **vagy erre vagy arra költünk**.

Bár úgy hangzik, de a fentiek miatt nem demagógia leírni, hogy **apám ellátásán (is) spórolta meg a kisvasúttal is megközelíthető stadion árát a Honvédő Cézár**, mert a rendelkezésre álló X forintból nem oda, hanem ide költött. Demagógia lenne feltenni egy felelőtlen családfőnek a kérdést, hogy miért vesz luxusautót, amikor a gyereke éhezik? Tudod, az a kettő köze egymáshoz, hogy **a családfő felelőtlen döntése miatt éhezik a gyerek**. A stadionokra (és az olimpiára meg vizesvébére meg mittudoménmire) elköltött pénzek - mert ugye ezeket sem a szíriuszi gyíkemberek finanszírozzák, hanem **a mi adónkból költik vagy erre vagy arra** - pedig égetően hiányoznak mondjuk a kozármislenyi iskolából és kórházból. Nem én vagyok demagóg, hanem a te érvelésed... életszerűtlen.

Akárcsak az, amikor leírod, hogy ezek a stadionok mennyire lesznek nagykoncertekre, konferenciákra és kiállításokra használhatóak... **Hány kiállítást tartanak majd szerinted a sóstói zöld gyepen?** És hány konferenciát? És hány szabadtéri nagykoncertre van szerinted igénye az országnak? **És mennyi lesz ebből Kozármislenyben?** Ha igazad volna - csak számold ki! - egy akár csak ötmilliárdért épülő stadion hány év alatt hozná be az árát egy átlag mondjuk 2 milliót hozó eseményből? Ne feledd, hogy ezek a beruházások egyrészt mindig óriási költségnövelkedéssel érnek véget, másrészt fenntartani is kell valamiből az épületeket... Vagy a hozzáadott társadalmi érték van annyi, hogy nem kell, pluszra kijönnie? **És minek van nagyobb hozzáadott társadalmi értéke, egy kórháznak, egy iskolának vagy a paksi aranylábúak új arénájának 1400 millióért?**

![](http://agostonlaszlo.hu/images/korhaznyito2.jpg)
<center><i>Egy magyar kórház vécéje 2017-ben</i></center>

Szóval amikor majd elmész a kórházba - ne legyen így - és a gyerekedet nem tudják ellátni, gondold meg, hogy **szerencsés-e a korrupcióban úszó Ukrajnához mérni Magyarországot**. És hogy mennyire vigasztal, hogy Romániában sem jobb a helyzet (bár ezzel [sok esetben már lehetne vitatkozni](http://www.napi.hu/magyar_gazdasag/romania_nagyon_elverte_magyarorszagot.631063.html) is)... És gondolja meg mind a másfélezer lájkolója ennek a topkommentnek, hogy **vajon Soros György fizette a fenti soraimat vagy csak egyszerűen a hócipőnk van tele az ostobasággal, a csúsztatással és a hazudozással**.

Végül pedig elárulom: [bérletes Fradi drukker voltam tinédzser koromban, szeretem a focit](http://agostonlaszlo.hu/blog/futball-eb/) és támogatom, hogy menjen pénz a sportágba. **Támogatom a fiatalok képzését** és támogatom azt is, hogy **legyen olyan stadionja az országnak**, amelyben rendes meccseket lehet rendezni, meg nagykoncertet. Mert az is kell. **Csak az arányok tolódtak el ijesztően és nem hiszem el, hogy ezt ti, másfélezren és még nagyon sokan, nem látjátok.**

Kedves Tamás! Remélem végiggondolod a fentieket és megérted, hogy **nem a rossz szándék vezérel**. De abba kéne hagynunk a kritika nélküli bólogatást végre.
