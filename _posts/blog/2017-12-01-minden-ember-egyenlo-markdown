---
layout: post
title: Nem kell mindenkinek szavazni
date: 2017-11-10 8:00:18.000000000 +00:00
author: agoston_laszlo
excerpt: Megpróbáltuk ezt a rendszert, ki is jöttek a hibái. Vagy változtatunk vagy abba az irányba megy tovább a világ, amitől mind félünk, de persze tenni nem merünk ellene... Olvasd végig és dönts magad!
categories: blog
tags: [demokrácia, megbékélés]
image: http://agostonlaszlo.hu/images/csontvazak.jpg
lang: hu
---
Nem igaz, hogy minden ember egyenlő. Ha így lenne, mind **ugyanannyi adót kéne hogy fizessünk**, ugyanannyit kéne keresnünk, **mindannyian atomtudósok és egyben válogatott súlyemelők lennénk egyszerre**. Hiszen mind ugyanazt tudnánk - ugyanaz kéne hogy legyen az elvárás is velünk szemben. Mellesleg **ezt hívják kommunizmusnak** és azt hiszem, kevesen hisznek 2017-ben a megvalósíthatóságában.

Minden ember egyenlőnek **születik**. Ez viszont tökéletes és megfellebbezhetetlen igazság, amivel bárki, aki vitatkozni mer, gazemberséget követ el. **Mindenkinek egyenlő lehetőségeket teremteni** és mindenkit egyenlő eséllyel indítani az élet nevű nagy versenyben - ez lenne a **demokrácia** célja. És idáig a dolog szép és jó is.

Csakhogy a születés után kiderül, **ki milyen képességeket hozott**: ki lesz atomtudós és ki súlyemelő, kit érdekel jobban az irodalom és kinek nem megy a fejébe a fizika, ha pisztolyt szegeznek is a szívéhez. Ha elméletben kivesszük is a szülői és társadalmi környezet befolyásoló faktorát, még akkor is lesz bőven, aki **lustább vagy szorgalmasabb, intelligensebb vagy butább, törődőbb vagy önzőbb, gyorsabb vagy lassabb** - mert nem vagyunk ugyanolyanok. És ezért nem is vagyunk egyenlők.

A társadalom feladata nem az lenne, hogy **egy szinten kezelje az anyagyilkost és Teréz anyát** vagy a jó szívű, kedves, de rendkívül szerény képességgel megáldott Andriskát és a csillogó elméjű Szilvit. Az egyenlő lehetőségek megteremtése lenne a cél, hogy mindenki ugyanonnan tudjon rajtolni és **senkit se vegyenek fel a szervezők motorral a futóverseny közepén**, legyen bár akár a miniszterelnök lánya az.

De mi következik mindebből? Az, hogy nem érhet ugyanannyit a szerény képességű Andriska és a csillogó elméjű Szilvi, az anyagyilkos és Teréz anya szava sem. Mint ahogy **a való életben**, egy megbeszélésen, egy családi asztalnál **sem ugyanazzal a súllyal esne latba a kettő**. Akkor miért ragaszkodunk mégis mindenáron a minden ember egyenlő - egy ember egy szavazat fényesen becsődölt elméletéhez? (Miért csődölt be? Mert [ahogy korábban is írtam](http://agostonlaszlo.hu/blog/a-demokracia-megbukott/): **nem a legjobb programot, hanem a leghangosabb senkiházit szavazza meg a nép**, aki a legtöbbet ígéri vagy a leghangosabban veri a mellét. Nézz szét a vesztébe rohanó demokráciákban Brexittől Trumpon át Magyarországig.) Miért hisszük, hogy egy ember attól értékes, hogy szavazata van? Ha ma, a minden ember egy szavazat világában elmész Borsodba azt látod, az ottani magyarok ugyanolyan fontosak a kormány számára, mint mondjuk a felcsútiak? Nem a szavazati jogon múlik...

![](http://agostonlaszlo.hu/images/aranylift.jpg)
<center><i>A szavazati jog nem biztosíték semmire. Van, akiknek így is lejt a pálya.</i></center>

Én abban hiszek, hogy **meg kell húzni egy határt**, amit ha valaki nem tud megugrani, nem szabad szavazni engedni. Mi ez a határ? Beszélhetünk róla, de például **analfabétáktól és alap matematikai, történelmi, földrajzi kérdéseket nem ismerőktől** hogyan várhatnánk el, hogy átlássanak **makroökonómiai, nemzetközi gazdasági vagy éppen szociálpolitikai kérdéseket**? Egy **elítélt bűnözőtől** is megkérdezzük, merre menjen a közös hajó? Egy **demens időstől**, aki egyszer akár nagy professzor is lehetett, de ma már nem tudja, melyik utcában lakik? Egy **narkós fiataltól**, aki azt se tudja, hány óra?

És igen. **Ők elmennek szavazni.** Mert pont őket lehet a legegyszerűbben megszólítani félelemkeltéssel, hazugságokkal és felelőtlen ígéretekkel. Ők reagálnak a legjobban, ők hiszik el azt a sok szennyet, amit mi **olyan cikkekben próbálunk megcáfolni, amiket pont ők nem olvasnak el a végéig.** Kutatások kimutatták, hogy Amerikában 2-3%-ot jelenthet egy jelöltnek, **ha jól van belőve a haja**. A legszebbet választjuk a legjobb vezető helyett?

DE! És e nélkül értelmetlen minderről beszélni is: csak akkor húzhatunk vonalat, **ha mindenkinek meg van a lehetősége, hogy a vonal fölé kerüljön**. Feltéve, hogy **akar egyáltalán** - miért is hisszük, hogy az emberek nagy százalékát érdekli egyáltalán a politika és a ma bizonytalan szavazók mind elmennének szavazni, ha lenne egy jó jelölt? **A legutolsó zsákfaluban is meg kell teremteni azt a felkészítő oktatást**, amelyre ha valaki elmegy, ingyen és bérmentve megkaphatja azt a felkészítést, amellyel magabiztosan dönthet aztán, hogy merre akarja, hogy menjen az ország. Állampolgári, történelmi, matematikai - gazdasági és hasonló ismereteket. Akár online (igen, a hozzáférés megteremtésével együtt), akár személyesen.

Látom, ahogy felhúzod a szemöldököd: szerinted egy éhes, PET-palackkal fűtő embernek **az a legnagyobb baja, hogy ilyeneket tanuljon**? Nem. Ő túlélni akar. De a saját túlélését segíti, ha nem arról szól egy kampány, hogy **pont őt akarják egy tál rizzsel vagy sorosozással behülyíteni**, hogy arra szavazzon, aki aztán a legkevésbé sem foglalkozik majd vele.

![](http://agostonlaszlo.hu/images/aranylift.jpg)
<center><i>Az elmúlt évek két talán legsikeresebb politikusa a szegény embereket kérpviselő Trump az aranylift előtt és Nigel Farage, aki gyorsan [lemondott](http://index.hu/kulfold/2016/07/04/ujabb_fordulat_lemond_nigel_farage_a_ukip_vezetoje/), miután megszavazték a Brexitet. </i></center>

**Miért elitizmus**, ha azt mondom, az válasszon kapitányt, aki megérti, **mitől repül a repülő**, aki nem hiszi, hogy **a Föld lapos** és akinek van rálátása a kérdésre? Miért járunk azzal jobban, ha egy rossz szándékú utas rövid távú hasznot remélve beszavaztatja magát a kapitányi székbe aztán a földbe csapja a repülőt, amin ülünk? 

Mondhatod, hogy a politikusoknál is meg kéne húzni egy határt. Viszont ha olyan emberek szavaznának, akik tudnak különsbéget tenni sorosozás és pártprogram között, **ezek az emberek maguktól szelektálódnának ki**...

Ja és mindez nem függ a végzettségtől. Meggyőztetek. **Diplomás ember is lehet félelmetesen ostoba.** [Ott a Debreceni Egyetem szenátusa például](https://444.hu/2017/08/24/a-debreceni-egyetem-diszpolgara-lesz-vlagyimir-putyin). A nettó haszonlesőkkel nehéz mit kezdeni, még ha elismert tudósokról is van szó. De az ő szavazataik azért kisebbségben lennének, ha a művelt és jól gondolkodó nyolcosztályosok átlátnak a szitán.

Összefoglalva:

Minden ember egyenlőnek születik, de nem egyenlő képességek, akarat és nem ugyanolyan célok birtokában. 
Teremtsük meg a lehetőséget, hogy a zsákfaluból is lehessen valaki atomfizikus (oktatás, ösztöndíjak, mentorrendszer stb.).
Nem kell mindenkinek részt vennie a közéletben, csak az szóljon bele, aki tudás és megértés birtokában van.
Viszont mindenkinek legyen elérhető egy ingyenes és jól strukturált tananyag, hogy bárki, aki akar szavazni, tudás birtokában tegye azt.

Tisztában vagyok vele, hogy mindez futurisztikus egy olyan országban, amelynek [csalásra épül a választási rendszereG(http://gepnarancs.hu/2013/08/torvenyes-a-valasztasi-csalas/). De először mindig az ideának kell megszületnie, kiforrnia és csak utána jöhet változás.
