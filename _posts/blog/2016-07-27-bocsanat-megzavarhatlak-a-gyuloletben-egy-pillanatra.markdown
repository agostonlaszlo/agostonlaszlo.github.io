---
layout: post
title: Bocsánat, megzavarhatlak a gyűlöletben egy pillanatra?
date: 2016-07-27T13:27:02.000Z
author: agoston_laszlo
excerpt: Már megint ezek a migránsok meg muszlimok... ''Ennek a papnak mise közben vágta el a nyakát egy muszlim. Ezt miért nem posztolod? Ez nem rasszista cselekedet? Vagy csak a fehér ember lehet rasszista'' - írt rám magánban egy srác, akit előtte törölnöm kellett az oldalamról.
categories: blog
tags: [terrorizmus, iszlám, megbékélés]
lang: hu
image: http://agostonlaszlo.hu/images/dima.jpg
redirect_from: "hu/blog/72-bocsanat-megzavarhatlak-a-gyuloletben-egy-pillanatra"
---
*"Ennek a papnak mise közben vágta el a nyakát egy muszlim. Ezt miért nem posztolod? Ez nem rasszista cselekedet? Vagy csak a fehér ember lehet rasszista?"* - írt rám a magánban egy srác, akit a fájdalmasan rasszista kijelentései miatt korábban töröltem az oldalamról. *"Válaszodat izgatottan várom! (és örülnék ha tényleg válaszolnál, nem tiltanál, mert számomra az azt jelenti, hogy nincsenek érveid, és megfutamodsz)"* - zárja. Rendben. Tájékozódom helyetted és segítek, hogy eligazodj a világban - mert attól félek, nem te vagy az egyetlen, akinek erre szüksége lesz...

![pere.jpg]({{site.baseurl}}/images/pere.jpg)

Igen, igaz, amit a fiatalember mond: a halálos áldozat a 86 éves Jacques Hamel atya, akit 1958-ban szenteltek fel, neki a torkát vágták el. Rajta kívül hárman sérültek meg a támadásban, egyikük életveszélyes állapotban van, a belügyminisztérium szóvivője szerint “élet és halál között”. (<a href="http://24.hu/kulfold/2016/07/26/keses-tamadok-raboltak-el-ket-papot-franciaorszagban/" target="_blank">forrás</a>) Igen, tényleg az Iszlám Állam nevében tényleg muszlimok követték el.

*De mit is vársz egy olyan néptől, amelyiknek ilyen van a szent irataiban???*

"Most azért indulj, verd le Amálékot, és irts ki mindent, amije van! Ne kíméld, hanem **öld meg a férfiakat és a nőket, a gyermekeket és a csecsemőket**, az ökröket és a juhokat, a tevéket és a szamarakat!" *(kiemelés tőlem)* Majd ezután a harcos nem ölt meg mindent (persze az asszonyokat és a csecsemőket igen), hanem a legszebb jószágokat elhozta, hogy feláldozza Allahnak. Aki ezért meg is verte, mert mindenkit ki kellett volna irtania.

Hogyan fognak olyanok integrálódni, akik ilyen borzalmakat olvasnak gyerekkoruk óta? Akiknek ez követendő példa???

Én ebben hiszek:

-- "**ha valaki megöl egy embert** - és nem megtorlásul gyilkosságért, vagy azért, mert gonoszságot terjesztett a földön - **az olyan, mintha az egész emberiséget elpusztítaná**, és ha valaki megment egy életet, az olyan, mintha az egész emberiséget mentené meg."

-- "...akik hittek, és az állhatatosságot és türelmet tanácsolják egymásnak, és **a jámborságot és irgalmasságot tanácsolják egymásnak**. Ők azok, akik a jobb oldalon lesznek."

-"Nincs kényszer a vallásban. A helyes út egyértelműen elkülönült a helytelentől." és "**Nem kényszerítheted őket a hitre.**"

Te melyiket választanád? Na ugye!

Várj... pillanat... bassz... elszúrtam...

Az első - **csecsemőgyilkolós** - a Bibliából van ([1Sámuel 15,3](http://szentiras.hu/UF/1S%C3%A1m15)) és az utóbbi idézetek a [Koránból](http://magyariszlam.hu/mikmagyar/news.php?readmore=160). Szörnyen restellem a tévedést... remélem nem zavartalak meg és még mindig a helyes irányba gyűlölsz...

Felejtsük már el azt a népbutító agyatlan baromságot, hogy **1,7 milliárd terrorista él a világon** (ennyien vallják magukat muszlimnak)! [Fetvát kezdtek az indiai muszlimok a terroristák ellen](http://www.independent.co.uk/news/world/asia/70000-indian-muslim-clerics-issue-fatwa-against-isis-the-taliban-al-qaida-and-other-terror-groups-a6768191.html?cmpid=facebook-post), kimondva, hogy ennek semmi köze a vallásukhoz és mindenestül tiltakoznak ellene. 70 ezer (!!!) imám (elnézést, ha rossz kifejezést használok) csatlakozott eddig és 1,5 millió hívő. De ez gondolom mellékes...

**Milyen vallás az iszlám? Szeretnél muzulmán szomszédot?**

Minden vallás olyan, mint az az ember, aki "használja". Itt találsz [egy magyar nyelvű leírást arról, hogy az iszlám miért ellenzi a terrorizmust.](http://magyariszlam.hu/mikmagyar/news.php?readmore=160) Itt egy cikket [a terrorista buddhistákról](http://world.time.com/2013/06/20/extremist-buddhist-monks-fight-oppression-with-violence/). **Ha holnap előállna 60 ezer vadbarom, aki elkezdené hirdetni, hogy Jézus nevében írtsunk ki mindenkit, aki nem keresztény, az összes keresztényre általánosítanál belőlük?** Vagy a keresztény szektákból, [amelyekben kiskorúaknak kell közösülnie a vezetővel?](http://ujszo.com/napilap/velemeny-es-hatter/2013/04/19/husz-eve-tortent-a-wacoi-szektadrama) Vagy a [pedofil papokból](http://www.origo.hu/nagyvilag/20140506-2004-ota-848-pedofil-papot-zart-ki-a-katolikus-egyhaz.html)? Akkor minden katolikus veszélyes a gyerekekre, ugye...

Magyarázol nagy erővel a Koránról - meg tudod mondani, hány könyvből/fejezetből/szúrából áll? Csak azért kérdem, mert ennek a (nem) tudásnak a birtokában tartod **a világ egynegyedét (!!!) veszélyes őrültnek...**

Még egy képet kaptam a Kedves Fiatalembertől, ami egy szintén fontos kérdést vet fel:

![pere.jpg]({{site.baseurl}}/images/akvarium.jpg)

Hol a hiba a képen? Szerzője, *az Ismeretlen Képmetsző*, nyilván azt akarta vele bizonyítani, hogy "a vér nem válik vízzé", "ők" sohasem lesznek "mi". És ebben valószínűleg igaza is van. **De miért kéne?** Mi zavar a felső képen látható férfiban? A fejfedője? A szakálla? Az, hogy biztos ő is egy rohadt terrorista, mert ilyen a fejfedője és a szakálla? És mi van, ha törvénykövető, rendes ember, aki szereti a családját és tesz a társadalomért, szelektíven gyűjti a szemetet? Vagy a fejfedő és a szakáll a biztos és csalhatatlan jele, hogy ő aztán biztos nem ilyen?

Fordítsuk meg. **Attól még, hogy te magyarnak születtél biztosan európai vagy? Nem lehet, hogy inkább orosz a lelked?** Vagy valami [veszekedős félázsiai](http://24.hu/belfold/2012/07/26/orban-veszekedos-felazsiai-nep-a-magyar/)?

Azt mondta a fiatalember, ha nem válaszolok a levelére, akkor menekülök és nincs is válaszom. Őszintén szólva nem erről van szó. Csak unlak, kedves Információk és Utánanézés Nélkül Gyűlölködő Honfitársam! Azt, hogy plakátokról tájékozódsz. Azt, hogy tisztelnivaló véleménynek állítod be az emberi jogokkal szembemenő acsarkodásodat. Azt, hogy nem méred fel a szavaid súlyát.

**Inkább szeretnék egy tisztességes muzulmánt a szomszédomba, mint téged.** Mert az embert a személyisége és nem a hite alapján mérem...
Egyébként nyugtass meg, hogy őt is pont ugyanúgy távol akarnád tartani magadtól (Miss Szíria - 2010):

![pere.jpg]({{site.baseurl}}/images/dima.jpg)

Vagy ő azért más? Ő azért jöhet? (Elnézést a szexizmusért, talán megértitek miért...) Végülis nincs rajta hijab, akkor már nem is muszlim, igaz?

Elnézést kérek, ha összezavartalak. Mindenkinek egyszerűbb lenne, ha simán szó nélkül hagynálak gyűlölni olyan dolgok alapján, amiket nem ismersz olyan embereket, akikről csak feltételezéseid vannak és akiket egyébként is (a világ lakosságának egynegyedét!!!) ugyanolyannak gondolsz.

Hülyét csinálhatsz magadból, de kérlek ne várd el, hogy kövesselek...

PS.: [utálom, hogy nem lehet Magyarországon mérsékelt véleményt megfogalmazni ebben a kérdésben](http://agostonlaszlo.hu/blog/nem-vagyok-hulye-attol-meg-hogy-nem-kiabalok). Ha most azt hiszed, nem látom a kultúrák találkozásában rejlő kockázatokat, hogy nem látom az integrációs problémákat, a nők elnyomását stb. nagyot tévedsz. Csak én abban hiszek, hogy ezeket **ésszel, higgadtan, szakemberek segítségével** lehet megoldani (más esetekben akár katonai eréllyel), de SOHA nem érzelmi alapon, gyűlöletből. Ez utóbbi ellen kelek ki minden egyes alkalommal...
