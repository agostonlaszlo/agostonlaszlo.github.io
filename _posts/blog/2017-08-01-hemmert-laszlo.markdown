---
layout: post
title: Gyűlölni fognak a virágárusok, de nem bánom
date: 2017-07-10 09:00:18.000000000 +00:00
author: agoston_laszlo
excerpt: Örülnék, ha meghonosodna Magyarországon ez a szokás - még ha a saját rokonaim kérdőre is vontak érte. Lehet, hogy a hagyomány ellen van, de többet ér, mint virágokat vásárolni.
categories: blog
tags: 
image: http://agostonlaszlo.hu/images/hemmertlaci.jpg
lang: hu
---
*"Erzsike!"* - mondta a templomgondnok édesanyámnak - *"Ha Laci bácsit ennyien búcsúztatják, nem lesz hely a virágoknak az urnateremben. Inkább kérjenek koszorúmegváltást és ajánlják a meg nem vásárolt virágok árát jótékony célra!"* - javasolta.

Anyámmal mindketten megörültünk az ötletnek: mennyivel nagyszerűbb dolog lenne egy nemes cél érdekében gyűjtést szervezni édesapám temetésén, mint egy hét múltán a kukába hordani a hervadt virágokat! Mennyivel több értelme van valakivel jót tenni abból a pénzből, amit múló növényekre költenénk! Mennyivel nemesebb dolog ez - gondoltuk és eszünkbe jutottak az Eötvös Gimnázium diákjai, akik [a ballagási csokrok árát kérték, hogy inkább a szegények megsegítésére költsék a hozzátartozók.](http://hvg.hu/elet/20170427_Meno_otlettel_alltak_elo_a_ballago_diakok)

Álmunkban sem gondoltuk volna, hogy hamarosan felháborodott telefonhívást kapunk a rokonságtól, hogy ezzel meggyalázzuk apám emlékét és szégyellik magukat miattunk, mert "pénzt kérünk a temetésen" (SIC!). Kicsit döbbentünk meg és nagyon esett rosszul, de a legkevésbé sem tántorított el a céltól: hogy apám síri koszorúinak az árát barátja, a nem rég tolókocsiba kényszerült Hemmert László grafikusművész gyógyulásának megsegítésére fordítsuk.

"Hemilaci" készítette apám "Csendélet tigrissel" című, macskanovellákból álló kötetének illusztrációit. Nagyon megszerettük mint művészt és nagyon megszerettük, mint embert. 

![](http://agostonlaszlo.hu/images/hemmert3.jpg)
<center> *A könyv borítója* </center>

Végül 99 ezer forint gyűlt össze, amit 120 ezerre egészítettük ki. A korrektség jegyében és a korábbi negatív visszajelzések miatt tanuk előtt számoltam meg és [az itt elérhető átvételi nyilatkozattal](http://agostonlaszlo.hu/images/hemmert2.jpg) nyújtottuk át ma reggel a kedvezményezettnek. 

Sokkal többet kaptunk, mint adtunk. Sokkal többet számított még az összegnél is a gesztus. Mert pénzt kapni egy dolog, de gondolást, törődést, szeretetet kapni mellé annál is több. Tudom, hogy apám büszke volt ránk és tudom, hogy - bár van, akit ez megbotránkoztatott és szégyell minket érte - apám akarata és a szelleme szerint cselekedtünk.

![](http://agostonlaszlo.hu/images/hemmertlaci.jpg)
<center> *Ma reggel meglátogattuk "Hemilacit"* </center>

Köszönöm mindenkinek, aki eljött, aki hozzájárult, és bátorítok mindenkit, hogy **kövesse a példánkat!** Szépek a virágok egy ballagáson vagy temetésen, de még sokkal szebbek, amelyek a megsegített embertársad szívében miattad nyílnak.

Végezetül pedig szerepeljen itt néhány illusztráció apám, T. Ágoston László, *Csendélet tigrissel* című könyvéből. 
Neked pedig jobbulást, "Hemilaci"! Rajzolj még nekünk sokat!

![](http://agostonlaszlo.hu/images/hemmert5.jpg)
<center> *"Amint megérkeztünk, első dolgunk volt felhívni az otthon maradottakat,s megtudni, hogy rendesen evett-e a cica, nem történt-e valami baj."* (Macskaféltés) </center>

![](http://agostonlaszlo.hu/images/hemmert6.jpg)
<center> *-Túl éli, doktor úr? -kérdezte a feleségem.* (A szabadság íze) </center>

![](http://agostonlaszlo.hu/images/hemmert7.jpg)
<center> *"Így, négyesben töltöttük az egész délutánt. Mi a kerti hintán ülve, egymás kezét szorongatva idéztük fel hajdan volt első szerelmünket, ők meg ott, a szaletli kövén élték át a magukét."* (Macskaszerelem) </center>

![](http://agostonlaszlo.hu/images/hemmertl4.jpg)
<center> *Reggelente a nejem kel föl elsőként.Durci már ott áll lesben az  ajtóban, s amint kinyitja, már ugrk is be rajta. Uzsgyi, föl az ágyra, oda bújik a kezemhez és megharap, hogy fölébresszen, s hogy megsimogassam.* (Macskaszelidítők) </center>

![](http://agostonlaszlo.hu/images/hemmert8.jpg)
<center> *(Az amazon)* </center>

![](http://agostonlaszlo.hu/images/hemmert9.jpg)
<center> *"Van egy újabb reggeli szokásunk. (...) Odaállok mellé, összedugjuk az orrunkat és irigykedve bámuljuk a szomszéd udvarban rohangáló kutyákat. Összekacsintunk, s együtt várjuk a tavaszt."* (Cicámkám) </center>

![](http://agostonlaszlo.hu/images/hemmert10.jpg)
<center> *"Már azon se csodálkoznék, ha kiderülne, hogy harci kutya volt az apja - mondtam bosszankodva. - Még ilyet, hogy egy öklömnyi macska harap!* (Macskaszelidítők) </center>

![](http://agostonlaszlo.hu/images/hemmert11.jpg)
<center> *"A mellemre ül, dorombol egy sort, aztán megy a dolgára. Megnyugodott, hogy mégsem hagyom magára."* (Macskaféltés) </center>
